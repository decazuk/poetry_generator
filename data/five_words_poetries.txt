移舟泊烟渚，日暮客愁新。野旷天低树，江清月近人。
古人非傲吏，自阙经世务。偶寄一微官，婆娑数枝树。
好闲早成性，果此谐宿诺。今日漆园游，还同庄叟乐。
濑声喧极浦，沿步向南津。泛泛凫鸥渡，时时欲近人。
吹箫凌极浦，日暮送夫君。湖上一回首，山青卷白云。
飒飒秋雨中，浅浅石榴泻。跳波自相溅，白鹭惊复下。
绿堤春草合，王孙自留玩。况有辛夷花，色与芙蓉乱。
秋山敛余照，飞鸟逐前侣。彩翠时分明，夕岚无处所。
苍苍落日诗，鸟声乱溪水。缘溪路转深，幽兴何时已。
文杏裁为梁，香茅结为宇。不知栋里云，去作人间雨。
日夕见寒山，便为独往客。不知深林事，但有麏麚迹。
迢迢文杏馆，跻攀日已屡。南岭与北湖，前后复回顾。
新家孟城口，古木余衰柳。来者复为谁？空悲昔人有。
常恨言语浅，不如人意深。今朝两相视，脉脉万重心。
故人不可见，江水日东流。借问襄阳老，江山空蔡州。
偶来松树下，高枕石头眠。山中无历日，寒尽不知年。
知有前期在，难分此夜中。无将故人酒，不及石尤风。
此地别燕丹，壮士发冲冠。昔时人已没，今日水犹寒。
沅湘流不尽，屈宋怨何深。日暮秋烟起，萧萧枫树林。
岁月人间促，烟霞此地多。殷勤竹林寺，更得几回过。
强欲登高去，无人送酒来。遥怜故园菊，应傍战场开。
仗剑行千里，微躯敢一言。曾为大梁客，不负信陵恩。
汉廷荣巧宦，云阁薄边巧。可怜骢马使，白首为谁雄？
北风吹北云，万里渡河汾。心绪逢摇落，秋声不可闻。
落日五湖游，烟波处处愁。浮沈千古事，谁与问东流？
返照入闾巷，忧来谁共语？古道少人行，秋风动禾黍。
怀君属秋夜，散步咏凉天。山空松子落，幽人应未眠。
何处秋风至？萧萧送雁群。朝来入庭树，孤客最先闻。
林中观易罢，溪上对鸥闲。楚俗饶词客，何人最往还。
燕赵悲歌士，相逢剧孟家。寸心言不尽，前路日将斜。
尚有绨袍赠，应怜范叔寒。不知天下士，犹作布衣看。
避人五陵去，宝剑值千金。分手脱相赠，平生一片心。
独坐幽篁里，弹琴复长啸。深林人不知，明月来相照。
主人不相识，偶坐为林泉。莫漫愁沽酒，囊中自有钱。
小苑莺歌歌，长门蝶舞多。眼看春又去，翠辇不曾过。
冷艳金歇雪，余香乍入衣。春风且莫定，吹向玉阶飞。
边地莺花少，年来未觉新。美人天上落，龙塞始应春。
众鸟高飞尽，孤云独去闲。相看两不厌，只有敬亭山。
映门淮水绿，留骑主人心。明月随良椽，春潮夜夜深。
楼倚霜树外，镜天无一毫。南天与秋色，气势两相高。
向晚意不适，驱车登古原。夕阳无限好，只是近黄昏。
床前明月光，疑是地上霜。举头望明月，低头思故乡。
鹅，鹅，鹅，曲项向天歌。白毛浮绿水，红掌拨清波。
骠骑非无势，少卿终不去。世道剧颓波，我心如砥柱。
归山深浅去，须尽丘壑笑。莫学武陵人，暂游桃源里。
苍苍竹林寺，杳杳钟声晚。荷笠带斜阳，青山独归远。
孤云将野鹤，岂向人间住。莫买沃洲山，时人已知处。
冷冷七弦上，静听松风寒。古调虽自爱，今人多不弹。
赵氏连城璧，由来天下传。送君还旧府，明月满前川。
迥临飞鸟上，高出世尘间。天势围平野，河流入断山。
美人梳洗时，满头间珠翠。岂知两片云，戴却几乡税。
千山鸟飞绝，万径人踪灭。孤舟蓑笠翁，独钓寒山雪。
危楼高百尺，手可摘星辰。不敢高声语，恐惊天上人。
大漠沙如雪，燕山月似钩。何当金络脑，快走踏清秋。
红豆生南国，春来发几枝。愿君多采撷，此物最相思。
功盖三分国，名高八阵图。江流石不转，遗恨失吞吴。
山中相送罢，日暮掩柴扉。春草年年绿，王孙归不归。
空山不见人，但闻人语响。返景入深林，复照青苔上。
古国三千里，深宫二十年。一声何满子，双泪落君前。
打起黄莺儿，莫教枝上啼。啼时惊妾梦，不得到辽西。
北斗七星高，哥舒夜带刀。至今窥牧马，不敢过临洮。
白日依山尽，黄河入海流。欲穷千里目，更上一层楼。
春种一粒粟，秋收万颗子。四海无闲田，农夫犹饿死。
松下问童子，言师采药去。只在此山中，云深不知处。
日暮苍山远，天寒白屋贫。柴门闻犬吠，风雪夜归人。
君自故乡来，应知故乡事。来日绮窗前，寒梅着花未？
春眠不觉晓，处处闻啼鸟。夜来风雨声，花落知多少。
客心争日月，来往预期程。秋风不相待，先至洛阳城。
父耕原上田，子锄山下荒。六月禾未秀，官家已修仓。
寒女面如花，寂寂常对影。况我不嫁容，甘为瓶堕井。
月堕沧浪西，门开树无影。此时归梦阑，立在梧桐井。
带香入鲍肆，香气同鲍鱼。未入犹可悟，已入当何如？
见花忆郎面，常愿花色新。为郎容貌好，难有相似人。
庭草根自浅，造化无遗功。低回一寸心，不敢怨春风。
但见出门踪，不见入门迹。却笑山头女，无端化为石。
衡门亦无路，何况入西秦？灸病不得穴，徒为采艾人。
莲子房房嫩，菖蒲叶叶齐。共结池中根，不厌池中泥。
西风吹急景，美人照金井。不见面上花，却恨井中影。
游人未入门，花影出门前。将军来此住，十里无荒田。
夷陵火焰灭，长平生气低。将军临老病，赐剑咸阳西。
千扉不当路，未似开一门。若遣绿珠丑，石家应尚存。
焰里寒冰结，杨花九月飞。泥牛吼水面，木马逐风嘶。
绿蚁新醅酒，红泥小火炉。晚来天欲雪，能饮一杯无！
卜得上峡日，秋江风浪多。巴陵一夜雨，肠断木兰舟！
朝喜花艳春，暮悲花委尘。不悲花落早，悲妾似花身。
晚日低霞绮，晴山远画眉。春青河畔草，不是望乡时。
何物令侬羡，羡郎船尾燕。衔泥趁樯竿，宿食长相见。
杨柳郁青青，竹枝无限情。同郎一回顾，听唱纥那声。
泠泠七弦上，静听松风寒。古调虽自爱，今人多不弹。
那年离别日，只道往桐庐。桐庐人不见，今得广州书。
嫁得瞿塘贾，朝朝误妾期。早知潮有信，嫁与弄潮儿。
避贤初罢相，乐圣且衔杯。为问门前客，今朝几个来？
锄禾日当午，汗滴禾下土。谁知盘中餐，粒粒皆辛苦。
滞雨长安夜，残灯独客愁。故乡云水地，归梦不宜秋。
帷飘白玉堂，簟卷碧牙床。楚女当时意，萧萧发彩凉。
初随林霭动，稍共夜凉分。窗迥侵灯冷，庭虚近水闻。
孤灯照不寐，风雨满西林。多少关心事，书灰到夜深。
解落三秋叶，能开二月花。过江千尺浪，入竹万竿斜。
鸣筝金粟柱，素手玉房前。欲得周郎顾，时时误拂弦。
开帘见新月，便即下阶拜。细语人不闻，北风吹裙带。
美人卷珠帘，深坐颦蛾眉。但见泪痕湿，不知心恨谁。
玉阶生白露，夜久侵罗袜。却下水晶帘，玲珑望秋月。
白玉谁家郎，回车渡天津。看花东陌上，惊动洛阳人。
相逢红尘内，高揖黄金鞭。万户垂杨里，君家阿那边。
天下伤心处，劳劳送客亭。春风知别苦，不遣柳条青。
十年磨一剑，霜刃未曾试。今日把示君，谁有不平事。
家住锦水上，身征辽海边。十书九不到，一到忽经年。
菩提本非树，明镜亦非台；本来无一物，何处染尘埃？
木末芙蓉花，山中发红萼。涧户寂无人，纷纷开且落。
溪清白石出，天寒红叶稀。山路元无雨，空翠湿人衣。
人闲桂花落，夜静春山空。月出惊山鸟，时鸣春涧中。
三日入厨下，洗手作羹汤。未谙姑食性，先遣小姑尝。
城外土馒头，馅草在城里。一人吃一个，莫嫌没滋味。
北风吹白云，万里渡河汾。心绪逢摇落，秋声不可闻。
燕语曾来客，花催欲别人。莫愁春已过，看着又新春。
岭外音书断，经冬复历春。近乡情更怯，不敢问来人。
空门不肯出，投窗也大痴。百年钻故纸，何日出头时。
身是菩提树，心如明镜台；时时勤拂拭，莫使有尘埃。
脉脉广川流，驱马历长洲。鹊飞山月曙，蝉噪野风秋。
昨夜裙带解，今朝蟢子飞。铅华不可弃，莫是藁砧归。
试妾与君泪，两地滴池水。看取芙蓉花，今年为谁死！
袅袅城边柳，青青陌上桑。提笼忘采叶，昨夜梦渔阳。
自君之出矣，不复理残机。思君如满月，夜夜减清辉。
故国三千里，深宫二十年。一声何满子，双泪落君前。
自倚能歌曲，先皇掌上怜。新曲何处唱？肠断李延年。
寥落古行宫，宫花寂寞红。白头宫女在，闲坐说玄宗。
待月西厢下，迎风户半开。拂墙花影动，疑是玉人来，
垂緌饮清露，流响出疏桐。居高声自远，非是藉秋风。
魄依钩样小，扇逐汉机团。细影将圆质，人间几处看。
绿英满香砌，两两鸳鸯小。但娱春日长，不管秋风早。
许厕高斋唱，涓泉定不如。可怜谯记室，流水满禅居。
猎蕙微风远，飘弦唳一声。林梢明淅沥，松径夜凄清。
双栖绿池上，朝去暮飞还。更忆将雏日，同心莲叶间。
红树醉秋色，碧溪弹夜弦。佳期不可再，风雨杳如年。
金屑眼中翳，衣珠法上尘。己灵犹不重，佛视为何人？
白云苍梧来。氛氲万里色。闻君太平世。栖泊灵台侧。
故乡今日友。欢会坐应同。宁知巴峡路。辛苦石尤风。
汉庭荣巧宦。云阁薄边功。可怜骢马使。白首为谁雄。
终南阴岭秀，积雪浮云端。林表明霁色，城中增暮寒。
袅袅沈水烟，乌啼夜阑景。曲沼芙蓉波，腰围白玉冷。
东床卷席罢，护落将行去。秋白遥遥空，日满门前路。
园中莫种树，种树四时愁。独睡南床月，今秋似去秋。
行盖柳烟下，马蹄白翩翩。恐随行处尽，何忍重扬鞭。
虫响灯光薄，宵寒药气浓。君怜垂翅客，辛苦尚相从。
巨鼻宜山褐，庞眉入苦吟。非君唱乐府，谁识怨秋深？
平明江雾寒，客马江上发。扁舟事洛阳，窅窅含楚月。
客心仍在楚，江馆复临湘。别意猿鸟外，天寒桂水长。
诸侯分楚郡，饮饯五溪春。山水清晖远，俱怜一逐臣。
枫林已愁暮，楚水复堪悲。别后冷山月，清猿无断时。
荆门不堪别，况乃潇湘秋。何处遥望君，江边明月楼。
怨别秦楚深，江中秋云起。天长杳无隔，月影在寒水。
棕榈花满院，苔藓入闲房。彼此名言绝，空中闻异香。
大将军出战，白日暗榆关。三面黄金甲，单于破胆还。
双峰褐衣久，一磐白眉长。谁识野人意，徒看春草芳。
驱马出门意，牢落长安心。两事向谁道？自作秋风吟。
藕花凉露湿，花缺藕根涩。飞下雌鸳鸯，塘水声溘溘。
叶声落如雨，月色白似霜。夜深方独卧，谁为拂尘床？
十年心事苦，惟为复恩仇。两意既已尽，碧山吾白头。
驾幸温泉日，严霜子月初。长亭酒未醒，千里风动地。
反照入闾巷，忧来与谁语。古道无人行，秋风动禾黍。
桑叶下墟落，鹍鸡鸣渚田。物情每衰极，吾道方渊然。
眇默客子魂，倏铄川上晖。还云惨知暮，九月仍未归。
时与醉林壑，因之堕农桑。槐烟渐含夜，楼月深苍茫。
春江愁送君，蕙草生氤氲。醉后不能语，乡山雨纷纷。
青冥孤云去，终当暮归山。志士杖苦节，何时见龙颜。
秦林映陂水，雨过宛城西。留醉楚山别，阴云暮凄凄。
大贤本孤立，有时起丝纶。伯父自天禀，元功载生人。
乡路音信断，山城日月迟。欲知州近远，阶前摘荔枝。
已讶衾枕冷，复见窗户明。夜深知雪重，时闻折竹声。
经窗灯焰短，僧炉火气深。索落庐山夜，风雪宿东林。
江人授衣晚，十月始闻砧。一夕高楼月，万里故园心。
漠漠秋云起，稍稍夜寒生。但觉衣裳湿，无点亦无声。
山川函谷路，尘土游子颜。萧条去国意，秋风生故关。
风翻朱里幕，雨冷通中枕。耿耿背斜灯，秋床一人寝。
人各有所好，物固无常宜。谁谓尔能舞，不如闲立时。
置琴曲几上，慵坐但含情。何烦故挥弄，风弦自有声。
独到山下宿，静向月中行。何处水边碓，夜舂云母声。
江城寒角动，沙洲夕鸟还。独在高亭上，西南望远山。
悄悄壁下床，纱笼耿残烛。夜半独眠觉，疑在僧房宿。
檐间清风簟，松下明月杯。幽意正如此，况乃故人来。
南窗背灯坐，风霰暗纷纷。寂寞深村夜，残雁雪中闻。
门严九重静，窗幽一室闲。好是修心处，何必在深山。
井梧凉叶动，邻杵秋声发。独向檐下眠，觉来半床月。
露簟色似玉，风幌影如波。坐愁树叶落，中庭明月多。
清风吹枕席，白露湿衣裳。好是相亲夜，漏迟天气凉。
艳质无由见，寒衾不可亲。何堪最长夜，俱作独眠人。
家寄关西住，身为河北游。萧条岁除夜，旅泊在洺州。
白社羁游伴，青门远别离。浮名相引住，归路不同归。
百年愁里过，万感醉中来。惆怅城西别，愁眉两不开。
一为趋走吏，尘土不开颜。辜负平生眼，今朝始见山。
早蛩啼复歇，残灯灭又明。隔窗知夜雨，芭蕉先有声。
皎皎青铜镜，斑斑白丝鬓。岂复更藏年，实年君不信。
渺渺江陵道，相思远不知。近来文卷里，半是忆君诗。
切切暗窗下，喓喓深草里。秋天思妇心，雨夜愁人耳。
悄悄禁门闭，夜深无月明。西窗独暗坐，满耳新蛩声。
昔日愁头白，谁知未白衰。眼看应落尽，无可变成丝。
碧落留云住，青冥放鹤还。银台向南路，从此到人间。
夜半樟亭驿，愁人起望乡。月明何所见？潮水白茫茫。
自嗟名利客，扰扰在人间。何事长淮水，东流亦不闲？
久为劳生事，不学摄生道。年少已多病，此身岂堪老？
萧散弓惊雁，分飞剑化龙。悠悠天地内，不死会相逢。
临风杪秋树，对酒长年人。醉貌如霜叶，虽红不是春。
我抱栖云志，君怀济世才。常吟反招隐，那得入山来？
火宅煎熬地，霜松摧折身。因知群动内，易死不过人。
岁时销旅貌，风景触乡愁。牢落江湖意，新年上庾楼。
湿屈青条折，寒飘黄叶多。不知秋雨意，更遣欲如何？
雪散因和气，冰开得暖光。春销不得处，唯有鬓边霜。
似玉童颜尽，如霜病鬓新。莫惊身顿老，心更老于身。
绝弦与断丝，犹有却续时。唯有衷肠断，应无续得期。
抱枕无言语，空房独悄然。谁知尽日卧，非病亦非眠。
吟咏霜毛句，闲尝雪水茶。城中展眉处，只是有元家。
南浦凄凄别，西风袅袅秋。一看肠一断，好去莫回头。
万里路长在，六年身始归。所经多旧馆，大半主人非。
冷碧新秋水，残红半破莲。从来寥落意，不似此池边。
遥羡青云里，祥鸾正引雏。自怜苍海畔，老蚌不生珠。
云雨三年别，风波万里行。愁来正萧索，况见古人名。
坐酌泠泠水，看煎瑟瑟尘。无由持一碗，寄与爱茶人。
亲故寻回驾，妻孥未出关。凤皇池上月，送我过商山。
郭外迎人月，湖边醒酒风。谁留使君饮？红烛在舟中。
城上冬冬鼓，朝衙复晚衙。为君慵不出，落尽绕城花。
夺宠心那惯，寻思倚殿门。不知移旧爱，何处作新思。
南陌伤心别，东风满把春。莫欺杨柳弱，劝酒胜于人。
半朽临风树，多情立马人。开元一株柳，长庆二年春。
霜菊花萎日，风梧叶碎时。怪来秋思苦，缘咏秘书诗。
罗敷敛双袂，樊姬献一杯。不见舒员外，秋菊为谁开？
上马行数里，逢花倾一杯。更无停泊处，还是觅君来。
朱栏映晚树，金魄落秋池。还似钱唐夜，西楼月出时。
荤膻停夜食，吟咏散秋怀。笑问东林老，诗应不破斋？
东宫白庶子，南寺远禅师。何处遥相见，心无一事时。
野径行无伴，僧房宿有期。涂山来去熟，唯是马蹄知。
半日停车马，何人在白家。殷勤萧庶子，爱酒不嫌茶。
清紧如敲玉，深圆似转簧。一声肠一断，能有几多肠？
欢爱今何在？悲啼亦是空。同为一夜梦，共过十年中。
池晚莲芳谢，窗秋竹意深。更无人作伴，唯对一张琴。
翠黛眉低敛，红珠泪暗销。曾来恨人意，不省似今朝。
久别偶相逢，俱疑是梦中。即今欢乐事，放盏又成空。
平生所好物，今日多在此。此外更何思，市朝心已矣。
朝荣殊可惜，暮落实堪嗟。若向花中比，犹应胜眼花。
渐老只谋欢，虽贫不要官。唯求造化力，试为驻春看。
闲卧独吟，无人酬和，聊假身心相戏往复，偶成三章。
郡守轻诗客，乡人薄钓翁。解怜徐处士，唯有李郎中。
野雀空城饥，交交复飞飞。勿怪官仓粟，官仓无空时。
槟榔自无柯，椰叶自无阴。常羡庭边竹，生笋高于林。
蛱蝶空中飞，夭桃庭中春。见他夫妇好，有女初嫁人。
阿娇生汉宫，西施住南国。专房莫相妒，各自有颜色。
东西是长江，南北是官道。牛羊不恋山，只恋山中草。
别家鬓未生，到城鬓似发。朝朝临川望，灞水不入越。
涧草短短青，山月朗朗明。此夜目不掩，屋头乌啼声。
远梦如水急，白发如草新。归期待春至，春至还送人。
手推呕哑车，朝朝暮暮耕。未曾分得谷，空得老农名。
短鬟一如螓，长眉一如蛾。相共棹莲舟，得花不如他。
庭花已结子，岩花犹弄色。谁令生远处，用尽春风力。
美人如新花，许嫁还独守。岂无青铜镜，终日自疑丑。
东来万里客，乱定几年归。肠断江城雁，高高正北飞。
雨后过畦润，花残步屐迟。把文惊小陆，好客见当时。
为嗔王录事，不寄草堂赀。昨属愁春雨，能忘欲漏时。
江边踏青罢，回首见旌旗。风起春城暮，高楼鼓角悲。
百年已过半，秋至转饥寒。为问彭州牧，何时救急难。
畏老身今老，逢春解惜春。今年看花伴，已少去年人。
紫塞连年戍，黄砂碛路穷。故人今夜宿，见月石楼中。
一鸟如霜雪，飞向白楼前。问君何以至，天子太平年。
胶胶司晨鸣，报尔东方旭。无事恋君轩，今君重凫鹄。
衰鬓朝临镜，将看却自疑。惭君明似月，照我白如丝。
野性迷尧历，松窗有道经。故人为柱史，为我数阶蓂。
俱从四方事，共会九秋中。断蓬与落叶，相值各因风。
路旁一株柳，此路向延州。延州在何处，此路起悠悠。
春日在天涯，天涯日又斜。莺啼如有泪，为湿最高花。
定定住天涯，依依向物华。寒梅最堪恨，常作去年花。
剑外从军远，无家与寄衣。散关三尺雪，回梦旧鸳机。
西候情何极，南冠怨有余。梁王虽好士，不察狱中书。
陇外长亭堠，山深古塞秋。不知呜咽水，何事向西流？
淇上桑叶青，青楼含白日。比时遥望君，车马城中出。
送别未能旋，相望连水口。船行欲映洲，几度急摇手。
虽入秦帝宫，不上秦帝床。夜夜玉窗里，与他卷罗裳。
汉使南还尽，胡中妾独存。紫台绵望绝，秋草不堪论。
月暗送湖风，相寻路不通。菱歌唱不辍，知在此塘中。
红颜称绝代，欲并真无侣。独有镜中人，由来自相许。
寂寥抱冬心，裁罗又褧褧。夜久频挑灯，霜寒剪刀冷。
玉溆花争发，金塘水乱流。相逢畏相失，并着采莲舟。
自与王孙别，频看黄鸟飞。应由春草误，着处不成归。
归时日尚早，更欲向芳洲。渡口水流急，回船不自由。
湖南送君去，湖北送君归。湖里鸳鸯鸟，双双他自飞。
遗却珊瑚鞭，白马骄不行。章台折杨柳，春日路傍情。
长信宫中草，年年愁处生。时侵珠履迹，不使玉阶行。
朝日点红妆，拟上铜雀台。画眉犹未了，魏帝使人催。
话旧全应老，逢春喜又悲。看花行拭泪，倍觉下楼迟。
江上三千雁，年年过故宫。可怜江上月，偏照断根蓬。
早雁忽为双，惊秋风水窗。夜长人自起，星月满空江。
故国歌钟地，长桥车马尘。彭城阁边柳，偏似不胜春。
金谷园中柳，春来似舞腰。何堪好风景，独上洛阳桥。
绣户朝眠起，开帘满地花。春风解人意，欲落妾西家。
万事销身外，生涯在镜中。唯将满鬓雪，明日对秋风。
湘江斑竹枝，锦翅鹧鸪飞。处处湘云合，郎从何处归。
绣帐博山炉，银鞍冯子都。黄昏莫攀折，惊起欲栖乌。
何地可潸然，阳城烽树边。今朝望乡客，不饮北流泉。
征戍在桑干，年年蓟水寒。殷勤驿西路，北去向长安。
边头射雕将，走马出中军。远见平原上，翻身向暮云。
石色凝秋藓，峰形若夏云。谁留秦苑地，好赠杏溪君。
居北有朝路，居南无住人。劳师问家第，山色是南邻。
榼小非由榼，星郎是酒星。解酲元有数，不用吓刘伶。
世故中年别，馀生此会同。却将悲与病，来对朗陵翁。
赤白桃李花，先皇在时曲。欲向西宫唱，西宫宫树绿。
今日忆君处，忆君君岂知。空馀暗尘字，读罢泪仍垂。
危石江中起，孤云岭上还。相逢皆得意，何处是乡关？
道在猜谗息，仁深疾苦除。尧聪能下听，汤网本来疏。
巨灵掌上月，玉女盆中泉。柱史息车看，孤云心浩然。
深居白云穴，静注赤松经。往往龙潭上，焚香礼斗星。
忆昨送君葬，今看坟树高。寻思后期者，只是益生劳。
万仞冰峭折，寒声投白云。光摇山月堕，我向石床闻。
霹雳振秋岳，折松横洞门。云龙忽变化，但觉玉潭昏。
向夕问舟子，前程复几多。湾头正堪泊，淮里足风波。
八月观潮罢，三江越海浔。回瞻魏阙路，无复子牟心。
珠弹繁华子，金羁游侠人。酒酣白日暮，走马入红尘。
北固临京口，夷山近海滨。江风白浪起，愁杀渡头人。
行至菊花潭，村西日已斜。主人登高去，鸡犬空在家。
洛阳访才子，江岭作流人。闻说梅花早，何如北地春。
北涧流恒满，浮舟触处通。沿洄自有趣，何必五湖中。
绮席铺兰杜，珠盘折芰荷。故园留不住，应是恋弦歌。
异俗非乡俗，新年改故年。蓟门看火树，疑是烛龙燃。
碧溪常共赏，朱邸忽迁荣。豫有相思意，闻君琴上声。
君登青云去，余望青山归。云山从此别，泪湿薜罗衣。
游人武陵去，宝剑直千金。分手脱相赠，平生一片心。
岘首风湍急，云帆若鸟飞。凭轩试一问，张翰欲来归？
四海重然诺，吾尝闻白眉。秦城游侠客，相得半酣时。
晓发梳临水，寒塘坐见秋。乡心正无限，一雁度南楼。
春酿正风流，梨花莫问愁。马卿思一醉，不惜鷫鹴裘。
童稚苦相问，归来何太迟？共谁争岁月，赢得鬓边丝？
南溪抱瓮客，失意自怀羞。晚路谁携手，残春自白头。
海客乘天风，将船远行役。譬如云中鸟，一去无踪迹。
渌水明秋日。南湖采白苹。荷花娇欲语。愁杀荡舟人。
金花折风帽，白马小迟回。翩翩舞广袖，似鸟海东来。
昭君拂玉鞍。上马啼红颊。今日汉宫人。明朝胡地妾。
东林送客处，月出白猿啼。笑别庐山远，何烦过虎溪。
食出野田美，酒临远水倾。东流若未尽，应见别离情。
坐啸庐江静。闲闻进玉觞。去时无一物。东壁挂胡床。
肠断枝上猿，泪添山下樽。白云见我去，亦为我飞翻。
邯郸四十万，同日陷长平。能回造化笔，或冀一人生。
同州隔秋浦，闻吟猛虎词。晨朝来借问，知是谢杨儿。
昨夜梁园里，弟寒兄不知。庭前看玉树，肠断忆连枝。
领得乌纱帽，全胜白接蓠。山人不照镜，稚子道相宜。
白鹭拳一足，月明秋水寒。人惊远飞去，直向使君滩。
水国秋风夜，殊非远别时。长安如梦里，何日是归期。
携妓东山去，春光半道催。遥看若桃李，双入镜中开。
谈笑三军却。交游七贵疏。仍留一只箭。未射鲁连书。
亭伯去安在。李陵降未归。愁容变海色。短服改胡衣。
早起见日出，暮见栖鸟还。客心自酸楚，况对木瓜山。
南登杜陵上，北望五陵间。秋水明落日，流光灭远山。
昨日登高罢，今朝更举觞。菊花何太苦，遭此两重阳。
九日龙山饮，黄花笑逐臣。醉看风落帽，舞爱月留人。
我爱铜官乐，千年未拟还。要须回舞袖，拂尽五松山。
欲向江东去，定将谁举杯。稽山无贺老，却棹酒船回。
对酒不觉暝，落花盈我衣。醉起步溪月，鸟还人亦稀。
我似鹧鸪鸟，南迁懒北飞。时寻汉阳令，取醉月中归。
懒摇白羽扇，裸体青林中。脱巾挂石壁，露顶洒松风。
羌笛梅花引，吴溪陇水情。寒山秋浦月，肠断玉关声。
昨日东楼醉，还应倒接蓠。阿谁扶上马，不省下楼时。
纪叟黄泉里，还应酿老春。夜台无晓日，沽酒与何人。
巴水急如箭，巴船去若飞。十月三千里，郎行几岁归。
东道烟霞主。西江诗酒筵。相逢不觉醉。日堕历阳川。
南国新丰酒。东山小妓歌。对君君不乐。花月奈愁何。
玉面耶溪女，青娥红粉妆。一双金齿屐，两足白如霜。
镜湖水如月。耶溪女似雪。新妆荡新波。光景两奇绝。
东阳素足女。会稽素舸郎。相看月未堕。白地断肝肠。
耶溪采莲女。见客棹歌回。笑入荷花去。佯羞不出来。
吴儿多白皙。好为荡舟剧。卖眼掷春心。折花调行客。
长干吴儿女，眉目艳新月。屐上足如霜，不著鸦头袜。
三百六十日，日日醉如泥。虽为李白妇，何异太常妻。
白鹭下秋水，孤飞如坠霜。心闲且未去，独立沙洲傍。
惭君能卫足，叹我远移根。白日如分照，还归守故园。
紫藤挂云木，花蔓宜阳春。密叶隐歌鸟，香风留美人。
贾谊三年谪，班超万里侯。何如牵白犊，饮水对清流。
夜宿峰顶寺。举手扪星辰。不敢高声语。恐惊天上人。
燕谷无暖气，穷岩闭严阴。邹子一吹律，能回天地心。
宝地乘峰出，香台接汉高。稍觉真途近，方知人事劳。
落落树阴紫，橙橙水华碧。复有赐飞禽，裴回疑曳易。
方池开晓色，厕月下秋阴。旦乘千里兴，还抚一弦琴。
关山客子路，花柳帝王城。此中一分手，柑顾怜无声。
倚掉春江上，横舟石岸前。山螟行人断，迢迢独泛仙。
高情临爽月。急响送秋风。独有危冠意，还将衰鬓同。
封霜连锦砌，防露拂瑶阶。聊将仪凤质，暂与俗人谐。
独舞依磐石，群飞动轻浪。奋迅碧沙前，长怀白云上。
百宝装腰带，真珠络臂鞲。笑时花近眼，舞罢锦缠头。
邮亭寄人世，人世寄邮亭。何如自筹度，鸿路有冥冥。
贾傅松醪酒，秋来美更香。怜君片云思，一棹去潇湘。
雨滴珠玑碎，苔生紫翠重。故关何日到？且看小三峰。
暮景千山雪，春寒百尺楼。独登还独下，谁会我悠悠？
竹浊蟠小径，屈折斗蛇来。三年得归去，知绕几千回？
阳陵郭门外，陂陁丈五坟。九泉如结友，兹地好埋君。
篱东菊径深，折得自孤吟。雨中衣半湿，拥鼻自知心。
陶菊手自种，楚兰心有期。遥知渡江日，正是撷芳时。
含烟一株柳，拂地摇风久。佳人不忍折，怅望回纤手。
安邑南门外，谁家板筑高。奉诚园里地，墙缺见蓬蒿。
细算人生事，彭殇共一筹。与愁争底事，要尔作戈矛？
秋醪雨中熟，寒斋落叶中。幽人本多睡，更酌一樽空。
窗外正风雪，拥炉开酒缸。何如钓船雨，篷底睡秋江。
旧事参差梦，新程逦迤秋。故人如见忆，时到寺东楼。
瑶池罢游宴，良乐委尘沙。遭遇不遭遇，盐车与鼓车。
道泰时还泰，时来命不来。何当离城市，高卧博山隈。
稚子牵衣问，归来何太迟？共谁争岁月，赢得鬓边丝？
终日求人卜，回回道好音。那时离别后，入梦到如今。
云阔烟深树，江澄水浴秋。美人何处在？明月万山头。
凿破苍苔地，偷他一片天。白云生镜里，明月落阶前。
好鸟疑敲磬，风蝉认轧筝。修篁与嘉树，偏倚半岩生。
金镊洗霜鬓，银觥敌露桃。醉头扶不起，三丈日还高。
春濑与烟远，送君孤棹开。潺湲如不改，愁更钓鱼来。
只影随惊雁，单栖锁画笼。向春罗袖薄，谁念舞台风？
三日去还住，一生焉再游。含情碧溪水，重上粲公楼。
辽阳望河县，白首无由见。海上珊瑚枝，年年寄春燕。
调与时人背，心将静者论。终年帝城里，不识五侯门。
荆州一万里，不如蒯易度。仰首望飞鸣，伊人何异趣？
独酌芳春酒，登楼已半醺。谁惊一行雁，冲断过江云？
注想待元老，识君恨不早。我家柱石衰，忧来学丘祷。
款塞旋征骑，和戎委庙贤。倾心方倚注，叶力共安边。
辇路生春草，上林花发时。凭高何限意，无复侍臣知。
仙客厌人间，孤云比性闲。话离情未已，烟水万重山。
啄木觜距长，凤凰羽毛短。苦嫌松桂寒，任逐桑榆暖。
瑞露垂花绶，寒冰澈宝轮。对兹台上月，聊以庆佳辰。
河曲回千里，关门限二京。所嗟非恃德，设险到天平。
醽醁胜兰生，翠涛过玉瓒。千日醉不醒，十年味不败。
烟生遥岩隐，月落半崖阴。连山惊鸟乱，隔岫断猿吟。
太液仙舟迥，西园隐上才。未晓征车度，鸡鸣关早开。
疾风知劲草，板荡识诚臣。勇夫安识义，智者必怀仁。
盘根直盈渚，交干横倚天。舒华光四海，卷叶荫三川。
近谷交萦蕊，遥峰对出莲。径细无全磴，松小未含烟。
散影玉阶柳，含翠隐鸣蝉。微形藏叶里，乱响出风前。
贞条障曲砌，翠叶贯寒霜。拂牖分龙影，临池待凤翔。
岸曲丝阴聚，波移带影疏。还将眉里翠，来就镜中舒。
初秋玉露清，早雁出空鸣。隔云时乱影，因风乍含声。
四时运灰琯，一夕变冬春。送寒余雪尽，迎岁早梅新。
上弦明月半，激箭流星远。落雁带书惊，啼猿映枝转。
重门敞春夕，灯烛霭馀辉。醉我百尊酒，留连夜未归。
人日兼春日，长怀复短怀。遥知双彩胜，并在一金钗。
朝来临镜台，妆罢暂裴回。千金始一笑，一召讵能来。
明朝游上苑，火急报春知。花须连夜发，莫待晓风吹。
圭瓒方陈礼，干旄乃象功。成文非羽籥，猛势若罴熊。
上天垂景贶，哲后举鸾觞。明德今方祚，邦家万世昌。
明君陈大礼，展币祀圆丘。雅乐声齐发，祥云色正浮。
四海皇风被，千年德水清。戎衣更不著，今日告功成。
受律辞元首，相将讨叛臣。咸歌破阵乐，共赏太平人。
春来南雁归，日去西蚕远。妾思纷何极，客游殊未返。
此地无驻马，夜中犹走轮。所以路旁草，少于衣上尘。
妾年初二八，两度嫁狂夫。薄命今犹在，坚贞扫地无。
渌水明秋月，南湖采白蘋。荷花娇欲语，愁杀荡舟人。
帝子不可见，秋风来暮思。婵娟湘江月，千载空蛾眉。
玉溆花红发，金塘水碧流。相逢畏相失，并着采莲舟。
大堤花月夜，长江春水流。东风正上信，春夜特来游。
侬居石城下，郎到石城游。自郎石城出，长在石城头。
众鸟各归枝，乌乌尔不栖。还应知妾恨，故向绿窗啼。
轻车何草草，独唱后庭花。玉座谁为主，徒悲张丽华。
碧玉上宫妓，出入千花林。珠被玳瑁床，感郎情意深。
南光走冷圭，北籁号空木。年年任霜霰，不减筼筜绿。
凉汉清泬寥，衰林怨风雨。愁听络纬唱，似与羁魂语。
兰眼抬露斜，莺唇映花老。金龙倾漏尽，玉井敲冰早。
山连翠羽屏，草接烟华席。望尽南飞燕，佳人断信息。
朔风扣群木，严霜凋百草。借问月中人，安得长不老。
寂寥抱冬心，裁罗又絅絅。夜久频挑灯，霜寒剪刀冷。
空宫古廊殿，寒月照斜晖。卧听未央曲，满箱歌舞衣。
曙月当窗满，征人出塞遥。画楼终日闭，清管为谁调。
坐对银釭晓，停留玉箸痕。君门常不见，无处谢前恩。
明月照秋叶，西风响夜砧。强言徒自乱，往事不堪寻。
树发花如锦，莺啼柳若丝。更逢欢宴地，愁见别离时。
共得烟霞径，东归山水游。萧萧望林夜，寂寂坐中秋。
分野中峰变，阴晴众壑殊。欲投人处宿，隔浦问樵夫。
香气传空满，妆花映薄红。歌声天仗外，舞态御楼中。
君住孤山下，烟深夜径长。辕门渡绿水，游苑绕垂杨。
行乐三阳早，芳菲二月春。闺中红粉态，陌上看花人。
桂殿江乌对，雕屏海燕重。只应多酿酒，醉罢乐高钟。
千里东归客，无心忆旧游。挂帆游白水，高枕到青州。
闻道黄花戍，频年不解兵。可怜闺里月，偏照汉家营。
开箧泪沾襦，见君前日书。夜台空寂寞，犹见紫云车。
闺烛无人影，罗屏有梦魂。近来音耗绝，终日望君门。
双带仍分影，同心巧结香。不应须换彩，意欲媚浓妆。
芙蓉初出水，菡萏露中花。几吹著枯木，无奈值空槎。
摇漾越江春，相将看白蘋。归时不觉夜，出浦月随人。
江水春沉沉，上有双竹林。竹叶坏水色，郎亦坏人心。
敢嗟君不怜，自是命不谐。着破三条裾，却还双股钗。
愁人夜独伤，灭烛卧兰房。只恐多情月，旋来照妾床。
念远心如烧，不觉中夜起。桃花带露泛，立在月明里。
香销连理带，尘覆合欢杯。懒卧相思枕，愁吟起夜来。
风烟纪南城，尘土荆门路。天寒猎兽者，走上樊姬墓。
手把杏花枝，未曾经别离。黄昏掩闺后，寂寞心自知。
欲别牵郎衣，问郎游何处。不恨归日迟，莫向临邛去。
自君之出矣，万物看成古。千寻葶苈枝，争奈长长苦。
自君之出矣，宝镜为谁明。思君如陇水，长闻呜咽声。
自君之出矣，弦吹绝无声。思君如百草，撩乱逐春生。
自君之出矣，梁尘静不飞。思君如满月，夜夜减容晖。
壮士不曾悲，悲即无回期。如何易水上，未歌先泪垂。
飒飒风叶下，遥遥烟景曛。霸陵无醉尉，谁滞李将军。
和风起天路，严气消冰井。索索枝未柔，厌厌漏犹永。
霜间开紫蒂，露下发金英。但令逢采摘，宁辞独晚荣。
雪花联玉树，冰彩散瑶池。翔禽遥出没，积翠远参差。
风俗今和厚，君王在穆清。行看采花曲，尽是太阶平。
圣德超千古，皇威静四方。苍生今息战，无事觉时长。
泪滴珠难尽，容残玉易销。傥随明月去，莫道梦魂遥。
海浪恬丹徼，边尘靖黑山。从今万里外，不复镇萧关。
系马宫槐老，持怀店菊黄。故交今不见，流恨满川光。
夜闻邻妇泣，切切有馀哀。即问缘何事，征人战未回。
雁来书不至，月照独眠房。贱妾多愁思，不堪秋夜长。
欲使传消息，空书意不任。寄君明月镜，偏照故人心。
昨日春园饮，今朝倒接篱。谁人扶上马，不省下楼时。
柳色青山映，梨花雪鸟藏。绿窗桃李下，闲坐叹春芳。
云送关西雨，风传渭北秋。孤灯然客梦，寒杵捣乡愁。
塞外虏尘飞，频年度碛西。死生随玉剑，辛苦向金微。
闻道行人至，妆梳对镜台。泪痕犹尚在，笑靥自然开。
百战得功名，天兵意气生。三边永不战，此是我皇英。
飞丝惹绿尘，软叶对孤轮。今朝入园去，物色强看人。
入夜秋砧动，千门起四邻。不缘楼上月，应为陇头人。
玉管朝朝弄，清歌日日新。折花当驿路，寄与陇头人。
扬子谭经去，淮王载酒过。醉来啼鸟唤，坐久落花多。
敛辔遵龙汉，衔凄渡玉关。今日流沙外，垂涕念生还。
遥想观涛处，犹意采莲歌。无因关塞叶，共下洞庭波。
光映妆楼月，花承歌扇风。欲妒梅将柳，故落早春中。
冶长倦缧绁，韩安叹死灰。始验山中木，方知贵不材。
畴昔同幽谷，伊尔迁乔木。赫奕盛青紫，讨论穷简牍。
结叶还临影，飞香欲遍空。不意馀花落，翻沉露井中。
可惜庭中树，移根逐汉臣。只为来时晚，花开不及春。
独负千金价，应从买笑来。只持难发口，经为几人开。
低身锵玉佩，举袖拂罗衣。对檐疑燕起，映雪似花飞。
故乡行云是，虚室坐间同。日落西山暮，方知天下空。
电影江前落，雷声峡外长。霁云无处所，台馆晓苍苍。
六月调神曲，正朝汲美泉。从来作春酒，未省不经年。
促轸乘明月，抽弦对白云。从来山水韵，不使俗人闻。
日里飏朝彩，琴中伴夜啼。上林如许树，不借一枝栖。
游人倦蓬转，乡思逐雁来。偏想临潭菊，芳蕊对谁开。
本逐征鸿去，还随落叶来。菊花应未满，请待诗人开。
二八如回雪，三春类早花。分行向烛转，一种逐风斜。
皇猷被寰宇，端扆属元辰。九重丽天邑，千门临上春。
圆池类璧水，轻翰染烟华。将军欲定远，见弃不应赊。
霜重麟胶劲，风高月影圆。乌飞随帝辇，雁落逐鸣弦。
日暮霜风急，羽翮转难任。为有传书意，翩翩入上林。
北场芸藿罢，东皋刈黍归。相逢秋月满，更值夜萤飞。
桂香尘处减，练影月前空。定惑由关吏，徒嗟塞上翁。
倦采蘼芜叶，贪怜照胆明。两边俱拭泪，一处有啼声。
浮生知几日，无状逐空名。不如多酿酒，时向竹林倾。
野觞浮郑酌，山酒漉陶巾。但令千日醉，何惜两三春。
旦逐刘伶去，宵随毕卓眠。不应长卖卜，须得杖头钱。
昨夜瓶始尽，今朝瓮即开。梦中占梦罢，还向酒家来。
阮籍醒时少，陶潜醉日多。百年何足度，乘兴且长歌。
春来日渐长，醉客喜年光。稍觉池亭好，偏宜酒瓮香。
为向东溪道，人来路渐赊。山中春酒熟，何处得停家。
石苔应可践，丛枝幸易攀。青溪归路直，乘月夜歌还。
遇坎聊知止，逢风或未归。孤根何处断，轻叶强能飞。
繁弦奏渌水，长袖转回鸾。一双俱应节，还似镜中看。
春苑月裴回，竹堂侵夜开。惊鸟排林度，风花隔水来。
初日明燕馆，新溜满梁池。归云半入岭，残滴尚悬枝。
逐舞飘轻袖，传歌共绕梁。动枝生乱影，吹花送远香。
的历流光小，飘飖弱翅轻。恐畏无人识，独自暗中明。
万里人南去，三春雁北飞。不知何岁月，得与尔同归。
澹澹长江水，悠悠远客情。落花相与恨，到地一无声。
冬去更筹尽，春随斗柄回。寒暄一夜隔，客鬓两年催。
变石身犹重，衔泥力尚微。从来赴甲第，两起一双飞。
离忧将岁尽，归望逐春来。庭花如有意，留艳待人开。
锦帐随情设，金炉任意熏。惟愁员外署，不应列星文。
逸足还同骥，奇毛自偶麟。欲知花迹远，云影入天津。
日影飞花殿，风文积草池。凤楼通夜敞，虬辇望春移。
今日持团扇，非是为秋风。（赋得班去赵姬升见诗式）
清心自饮露，哀响乍吟风。未上华冠侧，先惊翳叶中。
疲疴荷拙患，沦踬合幽襟。栖息在何处，丘中鸣素琴。
窗里怜灯暗，阶前畏月明。不辞逢露湿，只为重宵行。
倚棹春江上，横舟石岸前。山暝行人断，迢迢独泛仙。
浮香绕曲岸，圆影覆华池。常恐秋风早，飘零君不知。
绝顶横临日，孤峰半倚天。裴回拜真老，万里见风烟。
端居正无绪，那复发秦筝。纤指传新意，繁弦起怨情。
嶙嶙故城垒，荒凉空戍楼。在德不在险，方知王道休。
粉壁图仙鹤，昂藏真气多。鶱飞竟不去，当是恋恩波。
非关怜翠幕，不是厌朱楼。故来呈燕颔，报道欲封侯。
昔日河阳县，氛氲香气多。曹娘娇态尽，春树不堪过。
山游杳何处，迟回伊洛间。归寝忽成梦，宛在嵩丘山。
愿与道林近，在意逍遥篇。自有灵佳寺，何用沃洲禅。
家住嵩山下，好采旧山薇。自省游泉石，何曾不夜归。
自君之出矣，不复理残机。思君如满月，夜夜减清辉。
函谷虽云险，黄河已复清。圣心无所隔，空此置关城。
上苑春先入，中园花尽开。唯馀幽径草，尚待日光催。
九日重阳节，开门有菊花。不知来送酒，若个是陶家。
江汉深无极，梁岷不可攀。山川云雾里，游子几时还。
观阙长安近，江山蜀路赊。客行朝复夕，无处是乡家。
帝里金茎去，扶风石柱来。山川殊未已，行路方悠哉。
桂密岩花白，梨疏树叶红。江皋寒望尽，归念断征篷。
长江悲已滞，万里念将归。况属高风晚，山山黄叶飞。
江旷春潮白，山长晓岫青。他乡临睨极，花柳映边亭。
野烟含夕渚，山月照秋林。还将中散兴，来偶步兵琴。
缀叶归烟晚，乘花落照春。边城琴酒处，俱是越乡人。
物外山川近，晴初景霭新。芳郊花柳遍，何处不宜春。
丘壑经涂赏，花柳遇时春。相逢今不醉，物色自轻人。
客念纷无极，春泪倍成行。今朝花树下，不觉恋年光。
山泉两处晚，花柳一园春。还持千日醉，共作百年人。
抱琴开野室，携酒对情人。林塘花月下，别似一家春。
山中兰叶径，城外李桃园。岂知人事静，不觉鸟声喧。
芳屏画春草，仙杼织朝霞。何如山水路，对面即飞花。
宝鸡辞旧役，仙凤历遗墟。去此近城阙，青山明月初。
客心千里倦，春事一朝归。还伤北园里，重见落花飞。
云日能催晓，风光不惜年。赖逢征客尽，归在落花前。
鸾死铅妆歇，人亡锦字空。悲端若能减，渭水亦应穷。
象物行周礼，衣冠集汉都。谁怜事虞舜，下里泣苍梧。
梦泽三秋日，苍梧一片云。还将鹓鹭羽，重入鹧鸪群。
受脤清边服，乘骢历塞尘。当闻汉雪耻，羞共虏和亲。
还以金屋贵，留兹宝席尊。江凫啸风雨，山鬼泣朝昏。
歌舞须连夜，神仙莫放归。参差随暮雨，前路湿人衣。
龙行踏绛气，天半语相闻。混沌疑初判，洪荒若始分。
凄凉徒见日，冥寞讵知年。魂兮不可问，应为直如弦。
盘根植瀛渚，交干横倚天。舒华光四海，卷叶荫山川。
忽上天山路，依然想物华。云疑上苑叶，雪似御沟花。
有意嫌兵部，专心望考功。谁知脚蹭蹬，几落省墙东。
兔子死兰弹，持来挂竹竿。试将明镜照，何异月中看。
怀印喜将归，窥巢恋且依。自知栖不定，还欲向南飞。
息燕归檐静，飞花落院闲。不愁愁自著，谁道忆乡关。
岁穷惟益老，春至却辞家。可惜东园树，无人也作花。
在德何夷险，观风复往还。自能同善闭，中路可无关。
百战方夷项，三章且代秦。功归萧相国，气尽戚夫人。
北伐虽全赵，东归不王秦。空歌拔山力，羞作渡江人。
望苑长为客，商山遂不归。谁怜北陵井，未息汉阴机。
寒更承夜永，凉夕向秋澄。离心何以赠，自有玉壶冰。
忌满光先缺，乘昏影暂流。既能明似镜，何用曲如钩。
凌波起罗袜，含风染素衣。别有知音调，闻歌应自飞。
禀质非贪热，焦心岂惮熬。终知不自润，何处用脂膏。
写月无芳桂，照日有花菱。不持光谢水，翻将影学冰。
城上风威冷，江中水气寒。戎衣何日定，歌舞入长安。
真人降紫气，邀我丹田宫。远寄双飞舄，飞飞不碍空。
今日此相送，明年此相待。天上客星回，知君渡东海。
秋阴士多感，雨息夜无尘。清樽宜明月，复有平生人。
醉后乐无极，弥胜未醉时。动容皆是舞，出语总成诗。
西掖恩华降，南宫命席阑。讵知鸡树后，更接凤池欢。
圣德垂甘露，天章下大风。又乘黄阁赏，愿作黑头公。
天德平无外，关门东复西。不将千里隔，何用一丸泥。
乐奏天恩满，杯来秋兴高。更蒙萧相国，对席饮醇醪。
三月时将尽，空房妾独居。蛾眉愁自结，鬓发没情梳。
白首看黄叶，徂颜复几何。空惭棠树下，不见政成歌。
春来半月度，俗忌一时闲。不酌他乡酒，惟堪对楚山。
今岁元日乐，不谢往年春。知向来心道，谁为昨夜人。
故岁今宵尽，新年明旦来。愁心随斗柄，东北望春回。
实相归悬解，虚心暗在通。澄江明月内，应是色成空。
去国年方晏，愁心转不堪。离人与江水，终日向西南。
蜀地寒犹暖，正朝发早梅。偏惊万里客，已复一年来。
即今三伏尽，尚自在临邛。归途千里外，秋月定相逢。
大师捐世去，空馀法力在。远寄无碍香，心随到南海。
忽见寒梅树，开花汉水滨。不知春色早，疑是弄珠人。
客心惊落木，夜坐听秋风。朝日看容鬓，生涯在镜中。
劲节凌冬劲，芳心待岁芳。能令人益寿，非止麝含香。
九日陪天仗，三秋幸禁林。霜威变绿树，云气落青岑。
黄叶因风下，甘从洛浦隈。白云何所为，还出帝乡来。
器乏雕梁器，材非构厦材。但将千岁叶，常奉万年杯。
绿叶迎春绿，寒枝历岁寒。愿持柏叶寿，长奉万年欢。
畏途方万里，生涯近百年。不知将白首，何处入黄泉。
闻君庭竹咏，幽意岁寒多。叹息为冠小，良工将奈何。
擢擢当轩竹，青青重岁寒。心贞徒见赏，箨小未成竿。
春雪满空来，触处似花开。不知园里树，若个是真梅。
闻道成都酒，无钱亦可求。不知将几斗，销得此来愁。
岁去红颜尽，愁来白发新。今朝开镜匣，疑是别逢人。
桂树生南海，芳香隔楚山。今朝天上见，疑是月中攀。
秋郊日半隐，野树烟初映。风水正萧条，那甚动离咏。
去国三巴远，登楼万里春。伤心江上客，不是故乡人。
抱玉三朝楚，怀书十上秦。年年洛阳陌，花鸟弄归人。
心为明时尽，君门尚不容。田园迷径路，归去欲何从。
流景一何速，年华不可追。解佩安所赠，怨咽空自悲。
岁去愁终在，春还命不来。长吁问丞相，东阁几时开。
普天皆灭焰，匝地尽藏烟。不知何处火，来就客心然。
灵溪非人迹，仙意素所秉。鳞岭森翠微，澄潭照秋景。
旅人倚征棹，薄暮起劳歌。笑揽清溪月，清辉不厌多。
月华照杵空随妾，风响传砧不到君。（见河岳英灵集）
耿耿曙河微，神仙此夜稀。今年七月闰，应得两回归。
残花与露落，坠叶随风翻。日侧南涧幽，风凝北林暮。
汉家轻壮士，无状杀彭王。一遇风尘起，令谁守四方。
欲啭声犹涩，将飞羽未调。高风不借便，何处得迁乔。
河洲花艳爚，庭树光彩蒨。白云天台山，可思不可见。
朝见青山雪，暮见青山云。云山无断绝，秋思日纷纷。
茫茫烟水上，日暮阴云飞。孤坐正愁绪，湖南谁捣衣。
山上天将近，人间路渐遥。谁当云里见，知欲渡仙桥。
物情良可见，人事不胜悲。莫恃朝荣好，君看暮落时。
朱门长不闭，亲友恣相过。年今将半百，不乐复如何。
风移覃土宇，云上浃群臣。（千秋节应制，海录碎事）
欲转声犹涩，将飞羽未调。高风不借便，何处得迁乔。
窗灯林霭里，闻磬水声中。更与龙华会，炉烟满夕风。
新秋夜何爽，露下风转凄。一磬竹林外，千灯花塔西。
少妇石榴裙，新妆白玉面。能迷张公子，不许时相见。
一去一万里，千知千不还。崖州何处在，生度鬼门关。
陇右长亭堠，山阴古塞秋。不知呜咽水，何事向西流。
月暗送潮风，相寻路不通。菱歌唱不彻，知在此塘中。
朝日照红妆，拟上铜雀台。画眉犹未了，魏帝使人催。
画君年少时，如今君已老。今时新识人，知君旧时好。
安得舍罗网，拂衣辞世喧。悠然策藜杖，归向桃花源。
闲洒阶边草，轻随箔外风。黄莺弄不足，衔入未央宫。
绿艳闲且静，红衣浅复深。花心愁欲断，春色岂知心。
君家云母障，时向野庭开。自有山泉入，非因采画来。
城隅一分手，几日还相见。山中有桂花，莫待花如霰。
依迟动车马，惆怅出松萝。忍别青山去，其如绿水何。
相送临高台，川原杳何极。日暮飞鸟还，行人去不息。
与君青眼客，共有白云心。不向东山去，日令春草深。
猿吟一何苦，愁朝复悲夕。莫作巫峡声，肠断秋江客。
山中多法侣，禅诵自为群。城郭遥相望，唯应见白云。
淼淼寒流广，苍苍秋雨晦。君问终南山，心知白云外。
春池深且广，会待轻舟回。靡靡绿萍合，垂杨扫复开。
朝耕上平田，暮耕上平田。借问问津者，宁知沮溺贤。
乍向红莲没，复出清蒲飏。独立何褵褷，衔鱼古查上。
日日采莲去，洲长多暮归。弄篙莫溅水，畏湿红莲衣。
桂尊迎帝子，杜若赠佳人。椒浆奠瑶席，欲下云中君。
北垞湖水北，杂树映朱阑。逶迤南川水，明灭青林端。
清浅白石滩，绿蒲向堪把。家住水东西，浣纱明月下。
日饮金屑泉，少当千馀岁。翠凤翊文螭，羽节朝玉帝。
分行接绮树，倒影入清漪。不学御沟上，春风伤别离。
轻舟南垞去，北垞淼难即。隔浦望人家，遥遥不相识。
轻舸迎上客，悠悠湖上来。当轩对尊酒，四面芙蓉开。
仄径荫宫槐，幽阴多绿苔。应门但迎扫，畏有山僧来。
结实红且绿，复如花更开。山中傥留客，置此芙蓉杯。
秋山敛馀照，飞鸟逐前侣。彩翠时分明，夕岚无处所。
檀栾映空曲，青翠漾涟漪。暗入商山路，樵人不可知。
飞鸟去不穷，连山复秋色。上下华子冈，惆怅情何极。
汝颍俱宿好，往来托层峦。终日何寂寞，绕篱生蕙兰。
送别到中流，秋船倚渡头。相看尚不远，未可即回舟。
冷艳全欺雪，馀香乍入衣。春风且莫定，吹向玉阶飞。
驻马欲分襟，清寒御沟上。前山景气佳，独往还惆怅。
积雨晦空曲，平沙灭浮彩。辋水去悠悠，南山复何在。
丹刺罥人衣，芳香留过客。幸堪调鼎用，愿君垂采摘。
来过竹里馆，日与道相亲。出入唯山鸟，幽深无世人。
南山北垞下，结宇临欹湖。每欲采樵去，扁舟出菰蒲。
萦渟澹不流，金碧如可拾。迎晨含素华，独往事朝汲。
跂石复临水，弄波情未极。日下川上寒，浮云澹无色。
映池同一色，逐吹散如丝。结阴既得地，何谢陶家时。
孤舟信一泊，南垞湖水岸。落日下崦嵫，清波殊淼漫。
空阔湖水广，青荧天色同。舣舟一长啸，四面来清风。
当轩弥滉漾，孤月正裴回。谷口猿声发，风传入户来。
门前宫槐陌，是向欹湖道。秋来山雨多，落叶无人扫。
飘香乱椒桂，布叶间檀栾。云日虽回照，森沉犹自寒。
苍苍落日时，鸟声乱溪水。缘溪路转深，幽兴何时已。
明流纡且直，绿筱密复深。一径通山路，行歌望旧岑。
落日松风起，还家草露晞。云光侵履迹，山翠拂人衣。
结庐古城下，时登古城上。古城非畴昔，今人自来往。
山月晓仍在，林风凉不绝。殷勤如有情，惆怅令人别。
轻阴阁小雨，深院昼慵开。坐看苍苔色，欲上人衣来。
朱实山下开，清香寒更发。幸与丛桂花，窗前向秋月。
世界莲花藏，行人香火缘。灯王照不尽，中夜寂相传。
云阴带残日，怅别此何时。欲望黄山道，无由见所思。
一雁过连营，繁霜覆古城。胡笳在何处，半夜起边声。
楚城今近远，积霭寒塘暮。水浅舟且迟，淮潮至何处。
空洲夕烟敛，望月秋江里。历历沙上人，月中孤渡水。
荒凉野店绝，迢递人烟远。苍苍古木中，多是隋家苑。
悠悠白云里，独住青山客。林下昼焚香，桂花同寂寂。
百丈深涧里，过时花欲妍。应缘地势下，遂使春风偏。
此地常无日，青青独在阴。太阳偏不及，非是未倾心。
泠泠七丝上，静听松风寒。古调虽自爱，今人多不弹。
归人乘野艇，带月过江村。正落寒潮水，相随夜到门。
不知方外客，何事锁空房。应向桃源里，教他唤阮郎。
片帆何处去，匹马独归迟。惆怅江南北，青山欲暮时。
憔悴逢新岁，茅扉见旧春。朝来明镜里，不忍白头人。
君王不可见，芳草旧宫春。犹带罗裙色，青青向楚人。
月明花满地，君自忆山阴。谁遣因风起，纷纷乱此心。
苍梧千载后，斑竹对湘沅。欲识湘妃怨，枝枝满泪痕。
初迷武陵路，复出孟尝门。回首江南岸，青山与旧恩。
群公谁让位，五柳独知贫。惆怅青山路，烟霞老此人。
朝无寒士达，家在旧山贫。相送天涯里，怜君更远人。
河水浮落花，花流东不息。应见浣纱人，为道长相忆。
敛眉语芳草，何许太无情。正见离人别，春心相向生。
珠箔因风起，飞蛾入最能。不教人夜作，方便杀明灯。
月昃鸣珂动，花连绣户春。盘龙玉台镜，唯待画眉人。
真门迥向北，驰道直向西。为与天光近，云色成虹霓。
沧浪临古道，道上若成尘。自有沧浪峡，谁为无事人。
山北天泉苑，山西凤女家。不言沁园好，独隐武陵花。
竹吹留歌扇，莲香入舞衣。前溪多曲溆，乘兴莫先归。
却见同官喜复悲，此生何幸有归期。空庭客至逢摇落，
素面倚栏钩，娇声出外头。若非是织女，何得问牵牛。
落羽辞金殿，孤鸣咤绣衣。能言终见弃，还向陇西飞。
船下广陵去，月明征虏亭。山花如绣颊，江火似流萤。
金绳界宝地，珍木荫瑶池。云间妙音奏，天际法蠡吹。
客醉眠未起，主人呼解酲。已言鸡黍熟，复道瓮头清。
花伴成龙竹，池分跃马溪。田园人不见，疑向洞中栖。
日暮田家远，山中勿久淹。归人须早去，稚子望陶潜。
别愁复经雨，别泪还如霰。寄心海上云，千里常相见。
公子三千客，人人愿报恩。应怜抱关者，贫病老夷门。
眼病身亦病，浮生已半空。迢迢千里月，应与惠连同。
与君为近别，不啻远相思。落日平湖上，看山对此时。
郡阁始嘉宴，青山忆旧居。为君量革履，且愿住蓝舆。
远听江上笛，临觞一送君。还愁独宿夜，更向郡斋闻。
专城未四十，暂谪岂蹉跎。风雨吴门夜，恻怆别情多。
满城怜傲吏，终日赋新诗。请报淮阴客，春帆浪作期。
少年游太学，负气蔑诸生。蹉跎三十载，今日海隅行。
僧斋地虽密，忘子迹要赊。一来非问讯，自是看山花。
淅沥覆寒骑，飘飖暗川容。行子郡城晓，披云看杉松。
遥知郡斋夜，冻雪封松竹。时有山僧来，悬灯独自宿。
林院生夜色，西廊上纱灯。时忆长松下，独坐一山僧。
柳叶遍寒塘，晓霜凝高阁。累日此流连，别来成寂寞。
念子抱沉疾，霜露变滁城。独此高窗下，自然无世情。
此瓢今已到，山瓢知已空。且饮寒塘水，遥将回也同。
复寄满瓢去，定见空瓢来。若不打瓢破，终当费酒材。
秋山僧冷病，聊寄三五杯。应泻山瓢里，还寄此瓢来。
风光山郡少，来看广陵春。残花犹待客，莫问意中人。
思怀在云阙，泊素守中林。出处虽殊迹，明月两知心。
山高鸣过雨，涧树落残花。非关春不待，当由期自赊。
芳园知夕燕，西郊已独还。谁言不同赏，俱是醉花间。
白云埋大壑，阴崖滴夜泉。应居西石室，月照山苍然。
斜月才鉴帷，凝霜偏冷枕。持情须耿耿，故作单床寝。
去马嘶春草，归人立夕阳。元知数日别，要使两情伤。
暂与云林别，忽陪鸳鹭翔。看山不得去，知尔独相望。
野寺望山雪，空斋对竹林。我以养愚地，生君道者心。
深夜竹亭雪，孤灯案上书。不遇无为化，谁复得闲居。
军中始吹角，城上河初落。深沉犹隐帷，晃朗先分阁。
叶有苦寒色，山中霜霰多。虽此蒙阳景，移根意如何。
时节变衰草，物色近新秋。度月影才敛，绕竹光复流。
杂英纷已积，含芳独暮春。还如故园树，忽忆故园人。
独照碧窗久，欲随寒烬灭。幽人将遽眠，解带翻成结。
裴回轻雪意，似惜艳阳时。不悟风花冷，翻令梅柳迟。
高阁渐凝露，凉叶稍飘闱。忆在南宫直，夜长钟漏稀。
山月皎如烛，风霜时动竹。夜半鸟惊栖，窗间人独宿。
香炉宿火灭，兰灯宵影微。秋斋独卧病，谁与覆寒衣。
世事日可见，身名良蹉跎。尚瞻白云岭，聊作负薪歌。
明从何处去，暗从何处来。但觉年年老，半是此中催。
曾为老茯神，本是寒松液。蚊蚋落其中，千年犹可觌。
万物自生听，太空恒寂寥。还从静中起，却向静中消。
有色同寒冰，无物隔纤玉。象筵看不见，堪将对玉人。
映物随颜色，含空无表里。持来向明月，的皪愁成水。
绛树无花叶，非石亦非琼。世人何处得，蓬莱石上生。
秋荷一滴露，清夜坠玄天。将来玉盘上，不定始知圆。
乾坤有精物，至宝无文章。雕琢为世器，真性一朝伤。
怅然高阁望，已掩东城关。春风偏送柳，夜景欲沉山。
南楼夜已寂，暗鸟动林间。不见城郭事，沉沉唯四山。
高阁一长望，故园何日归。烟尘拥函谷，秋雁过来稀。
园林过新节，风花乱高阁。遥闻击鼓声，蹴鞠军中乐。
残霞照高阁，青山出远林。晴明一登望，潇洒此幽襟。
兹楼日登眺，流岁暗蹉跎。坐厌淮南守，秋山红树多。
独鸟下高树，遥知吴苑园。凄凉千古事，日暮倚阊门。
存亡三十载，事过悉成空。不惜沾衣泪，并话一宵中。
不寐倦长更，披衣出户行。月寒秋竹冷，风切夜窗声。
故园眇何处，归思方悠哉。淮南秋雨夜，高斋闻雁来。
失侣度山觅，投林舍北啼。今将独夜意，偏知对影栖。
参差剪绿绮，潇洒覆琼柯。忆在沣东寺，偏书此叶多。
势从千里奔，直入江中断。岚横秋塞雄，地束惊流满。
白发生偏速，交人不奈何。今朝两鬓上，更较数茎多。
来亦一布衣，去亦一布衣。羞见关城吏，还从旧路归。
那知芳岁晚，坐见寒叶堕。吾不如腐草，翻飞作萤火。
陇水何年有，潺潺逼路傍。东西流不歇，曾断几人肠。
渭水东流去，何时到雍州。凭添两行泪，寄向故园流。
沙上见日出，沙上见日没。悔向万里来，功名是何物。
野寺荒台晚，寒天古木悲。空阶有鸟迹，犹似造书时。
高住最高处，千家恒眼前。题诗饮酒后，只对诸峰眠。
结宇题三藏，焚香老一峰。云间独坐卧，只是对山松。
五粒松花酒，双谿道士家。唯求缩却地，乡路莫教赊。
夫子素多疾，别来未得书。北庭苦寒地，体内今何如。
醉后未能别，待醒方送君。看君走马去，直上天山云。
富贵情还在，相逢岂间然。绨袍更有赠，犹荷故人怜。
都护新灭胡，士马气亦粗。萧条虏尘净，突兀天山孤。
幽人惜春暮，潭上折芳草。佳期何时还，欲寄千里道。
四海游长倦，百年愁半侵。赖窥明镜里，时见丈夫心。
抱玉三朝楚，怀书十上秦。年年洛阳陌，花鸟弄归人。
莫向嵩山去，神仙多误人。不如朝魏阙，天子重贤臣。
净扫黄金阶，飞霜皓如雪。下帘弹箜篌，不忍见秋月。
日暮远天青，霜风入后庭。洞房寒未掩，砧杵夜泠泠。
帝乡北近日，泸口南连蛮。何当遇长房，缩地到京关。
此地曾居住，今来宛似归。可怜汾上柳，相见也依依。
漾漾带山光，澄澄倒林影。那知石上喧，却忆山中静。
还乡不见家，年老眼多泪。车马上河桥，城中好天气。
闻说到扬州，吹箫忆旧游。人来多不见，莫是上迷楼。
江南渌水多，顾影逗轻波。落日秦云里，山高奈若何。
疏钟何处来，度竹兼拂水。渐逐微风声，依依犹在耳。
自觉劳乡梦，无人见客心。空馀庭草色，日日伴愁襟。
州县才难适，云山道欲穷。揣摩惭黠吏，栖隐谢愚公。
柳色惊心事，春风厌索居。方知一杯酒，犹胜百家书。
出门何所见，春色满平芜。可叹无知己，高阳一酒徒。
红颜怆为别，白发始相逢。唯馀昔时泪，无复旧时容。
耕地桑柘间，地肥菜常熟。为问葵藿资，何如庙堂肉。
积雪与天迥，屯军连塞愁。谁知此行迈，不为觅封侯。
遗庙丹青落，空山草木长。犹闻辞后主，不复卧南阳。
舞怯铢衣重，笑疑桃脸开。方知汉成帝，虚筑避风台。
白马紫连钱，嘶鸣丹阙前。闻珂自蹀躞，不要下金鞭。
三月雪连夜，未应伤物华。只缘春欲尽，留著伴梨花。
夜月霁未好，云泉堪梦归。如何建章漏，催著早朝衣。
军国多所需，切责在有司。有司临郡县，刑法竞欲施。
岁去人头白，秋来树叶黄。搔头向黄叶，与尔共悲伤。
家住凤城南，门临古陂曲。时怜上林雁，半入池塘宿。
田鹤望碧霄，舞风亦自举。单飞后片雪，早晚及前侣。
虽因朔风至，不向瑶台侧。唯助苦寒松，偏明后凋色。
乱石跳素波，寒声闻几处。飕飕暝风引，散出空林去。
幽石生芙蓉，百花惭美色。远笑越溪女，闻芳不可识。
有意莲叶间，瞥然下高树。擘波得潜鱼，一点翠光去。
临池构杏梁，待客归烟塘。水上褰帘好，莲开杜若香。
永日兴难望，掇芳春陂曲。新晴花枝下，爱此苔水绿。
风送出山钟，云霞度水浅。欲知声尽处，鸟灭寥天远。
乍依菱蔓聚，尽向芦花灭。更喜好风来，数片翻晴雪。
穿云来自远，激砌流偏驶。能资庭户幽，更引海禽至。
幽鸟清涟上，兴来看不足。新篁压水低，昨夜鸳鸯宿。
暗归草堂静，半入花园去。有时载酒来，不与清风遇。
远岫见如近，千里一窗里。坐来石上云，乍谓壶中起。
净与溪色连，幽宜松雨滴。谁知古石上，不染世人迹。
春畦生百药，花叶香初霁。好容似风光，偏来入丛蕙。
几转到青山，数重度流水。秦人入云去，知向桃源里。
池上静难厌，云间欲去晚。忽背夕阳飞，乘兴清风远。
引蔓出云树，垂纶覆巢鹤。幽人对酒时，苔上闲花落。
片霞照仙井，泉底桃花红。那知幽石下，不与武陵通。
静宜樵隐度，远与车马隔。有时行药来，喜遇归山客。
望山登春台，目尽趣难极。晚景下平阡，花际霞峰色。
药径深红藓，山窗满翠微。羡君花下酒，蝴蝶梦中飞。
艳静如笼月，香寒未逐风。桃花徒照地，终被笑妖红。
采菊偏相忆，传香寄便风。今朝竹林下，莫使桂尊空。
野竹通溪冷，秋泉入户鸣。乱来人不到，芳草上阶生。
不见承明客，愁闻长乐钟。马卿何早世，汉主欲登封。
轩骑来相访，渔樵悔晚归。更怜垂露迹，花里点墙衣。
一官叨下秩，九棘谢知音。芳草文园路，春愁满别心。
谤言三至后，直道叹何如。今日蓝溪水，无人不夜鱼。
月黑雁飞高，单于夜遁逃。欲将轻骑逐，大雪满弓刀。
封疆七百里，禄秩二千石。拥节祠太山，寒天霜草白。
入谷多春兴，乘舟棹碧浔。山云昨夜雨，溪水晓来深。
村映寒原日已斜，烟生密竹早归鸦。长溪南路当群岫，
知有前期在，欢如此夜中。无将故人酒，不及古淳风。
碧玉徒强名，冰壶难比德。唯当寂照心，可并奫沦色。
落日事搴陟，西南投一峰。诚知秋水浅，但怯无人踪。
湘水风日满，楚山朝夕空。连峰虽已见，犹念长云中。
行随新树深，梦隔重江远。迢递风日间，苍茫洲渚晚。
巧解逢人笑，还能乱蝶飞。春时风入户，几片落朝衣。
千年古貌多，八月秋涛晚。偶被主人留，那知来近远。
高山迥欲登，远水深难渡。杳杳复漫漫，行人别家去。
海岸耕残雪，溪沙钓夕阳。客中何所有，春草渐看长。
散点空阶下，闲凝细雨中。那能久相伴，嗟尔殢秋风。
春风来几日，先入辟疆园。身外无馀事，闲吟昼闭门。
花枝出建章，凤管发昭阳。借问承恩者，双蛾几许长。
西塞云山远，东风道路长。人心胜潮水，相送过浔阳。
嫩叶生初茂，残花少更鲜。结根龙藏侧，故欲并青莲。
山馆长寂寂，闲云朝夕来。空庭复何有，落日照青苔。
草遍颍阳山，花开武陵水。春色既已同，人心亦相似。
上路各乘轩，高明尽鸣玉。宁知涧下人，自爱轻波渌。
少室尽西峰，鸣皋隐南面。柴门纵复关，终日窗中见。
接影武昌城，分行汉南道。何事闲门外，空对青山老。
长信多秋气，昭阳借月华。那堪闭永巷，闻道选良家。
朝见巴江客，暮见巴江客。云帆傥暂停，中路阳台夕。
桂水饶枫杉，荆南足烟雨。犹疑黛色中，复是雒阳岨。
旧国迷江树，他乡近海门。移家南渡久，童稚解方言。
洪炉无久停，日月速若飞。忽然冲人身，饮酒不须疑。
银钥开香阁，金台照夜灯。长征君自惯，独卧妾何曾。
投珠恐见疑，抱玉但垂泣。道在君不举，功成叹何及。
杨柳东风树，青青夹御河。近来攀折苦，应为别离多。
独坐贡闱里，愁心芳草生。山公昨夜事，应见此时情。
佳人成古石，藓驳覆花黄。犹有春山杏，枝枝似薄妆。
飞雪带春风，裴回乱绕空。君看似花处，偏在洛阳东。
新作蛾眉样，谁将月里同。有来凡几日，相效满城中。
梦里君王近，宫中河汉高。秋风能再热，团扇不辞劳。
落日晴江里，荆歌艳楚腰。采莲从小惯，十五即乘潮。
夜夜梦莲宫，无由见远公。朝来出门望，知在雪山中。
底事洪泽壁，空留黄绢词。年年淮水上，行客不胜悲。
从来无检束，只欲老烟霞。鸡犬声相应，深山有几家。
陇首怨西征，岭南雁北顾。行人与流水，共向闽中去。
南桥春日暮，杨柳带青渠。不得同携手，空成意有馀。
夜雨须停棹，秋风暗入衣。见君尝北望，何事却南归。
放溜出江口，回瞻松栝深。不知舟中月，更引湖间心。
霜风惊度雁，月露皓疏林。处处砧声发，星河秋夜深。
欲逐淮潮上，暂停渔子沟。相望知不见，终是屡回头。
稷契今为相，明君复为尧。宁知买臣困，犹负会稽樵。
久是烟霞客，潭深钓得鱼。不知芸阁上，遗校几多书。
从来席不暖，为尔便淹留。鸡黍今相会，云山昔共游。
北邙不种田，但种松与柏。松柏未生处，留待市朝客。
北林夜方久，南月影频移。何啻飞三匝，犹言未得枝。
六月度开云，三峰玩山翠。尔时黄绶屈，别后青云致。
繁阴乍隐洲，落叶初飞浦。萧萧楚客帆，暮入寒江雨。
明月双溪水，清风八咏楼。昔年为客处，今日送君游。
阮客身何在，仙云洞口横。人间不到处，今日此中行。
不爇香炉烟，蒲团坐如铁。尝想同夜禅，风堕松顶雪。
带水摘禾穗，夜捣具晨炊。县帖取社长，嗔怪见官迟。
采莲溪上女，舟小怯摇风。惊起鸳鸯宿，水云撩乱红。
江清白鸟斜，荡桨罥蘋花。听唱菱歌晚，回塘月照沙。
高阁成长望，江流雁叫哀。凄凉故吴事，麋鹿走荒台。
凉月挂层峰，萝林落叶重。掩关深畏虎，风起撼长松。
昔别吴堤雨，春帆去较迟。江波千里绿，□□□□□。
苇萧中辟户，相映绿淮流。莫讶春潮阔，鸥边可泊舟。
园莺啼已倦，树树陨香红。不是春相背，当由己自翁。
悠悠南国思，夜向江南泊。楚客断肠时，月明枫子落。
百舌春来哑，愁人共待晴。不关秋水事，饮恨亦无声。
故人行迹灭，秋草向南悲。不欲频回步，孀妻正哭时。
五十馀年别，伶俜道不行。却来书处在，惆怅似前生。
遥闻林下语，知是经行所。日暮香风时，诸天散花雨。
远山谁放烧，疑是坛边醮。仙人错下山，拍手坛边笑。
吹沙复喷石，曲折仍圆旋。野客漱流时，杯粘落花片。
引烛踏仙泥，时时乱乳燕。不知何道士，手把灵书卷。
采藕平湖上，藕泥封藕节。船影入荷香，莫冲莲柄折。
时菊凝晓露，露华滴秋湾。仙人酿酒熟，醉里飞空山。
终日吟天风，有时天籁止。问渠何旨意，恐落凡人耳。
靃靡汀草碧，淋森鹭毛白。夜起沙月中，思量捕鱼策。
谷中谁弹琴，琴响谷冥寂。因君扣商调，草虫惊暗壁。
新茶已上焙，旧架忧生醭。旋旋续新烟，呼儿劈寒木。
湛湛碧涟漪，老松欹侧卧。悠扬绿萝影，下拂波纹破。
风摆莲衣干，月背鸟巢寒。文鱼翻乱叶，翠羽上危栏。
薜荔作禅庵，重叠庵边树。空山径欲绝，也有人知处。
空山无鸟迹，何物如人意。委曲结绳文，离披草书字。
宛转若游丝，浅深栽绿崦。年年立春后，即被啼莺占。
谁家无春酒，何处无春鸟。夜宿桃花村，踏歌接天晓。
凄清回泊夜，沦波激石响。村边草市桥，月下罟师网。
东瓯传旧俗，风日江边好。何处乐神声，夷歌出烟岛。
觉地本随身，灵山重结因。如何战鸟佛，不化捕鱼人。
醉中还有梦，身外已无心。明镜唯知老，青山何处深。
江南季春天，莼叶细如弦。池边草作径，湖上叶如船。
白石盘盘磴，清香树树梅。山深不吟赏，辜负委苍苔。
江湖思渺然，不离国门前。折苇鱼沈藻，攀藤鸟出烟。
白发匆匆色，青山草草心。远公仍下世，从此别东林。
旧友无由见，孤坟草欲长。月斜邻笛尽，车马出山阳。
虽过老人宅，不解老人心。何事斜阳里，栽松欲待阴。
送客攀花后，寻僧坐竹时。明朝莫回望，青草马行迟。
孔融过五十，海内故人稀。相府恩犹在，知君未拂衣。
白首独一身，青山为四邻。虽行故乡陌，不见故乡人。
旅行虽别路，日暮各思归。欲下今朝泪，知君亦湿衣。
忆昨秋风起，君曾叹逐臣。何言芳草日，自作九泉人。
开帘见新月，便即下阶拜。细语人不闻，北风吹裙带。
高秋夜分后，远客雁来时。寂寞重门掩，无人问所思。
匹马晓路归，悠悠渭川道。晴山向孤城，秋日满白草。
双林花已尽，叶色占残芳。若问同游客，高年最断肠。
反照入闾巷，忧来与谁语。古道无人行，秋风动禾黍。
闻道昭阳宴，嚬蛾落叶中。清歌逐寒月，遥夜入深宫。
丈夫不感恩，感恩宁有泪。心头感恩血，一滴染天地。
为文通绝境，从宦及良辰。洛下知名早，腰边结绶新。
安亲非避地，羁旅十馀年。道长时流许，家贫故旧怜。
莫问苍梧远，而今世路难。胡尘不到处，即是小长安。
海上神山绿，溪边杏树红。不知何处去，月照玉楼空。
华亭不相识，卫国复谁知。怅望冲天羽，甘心任画师。
古有弓旌礼，今征草泽臣。方同白衣见，不是弃繻人。
匣中三尺剑，天上少微星。勿谓相去远，壮心曾不停。
千种庭前树，人移树不移。看花愁作别，不及未栽时。
手把杏花枝，未曾经别离。黄昏掩门后，寂寞自心知。
禁琐天浆嫩，虞行夜月寒。一瓢那可醉，应遣试尝看。
浪息定何时，龙门到恐迟。轻舟不敢渡，空立望旌旗。
出身三十年，发白衣犹碧。日暮倚朱门，从朱污袍赤。
初入长门宫，谓言君戏妾。宁知秋风至，吹尽庭前叶。
佳山路不远，俗侣到常稀。及此烟霞暮，相看复欲归。
湘山千岭树，桂水九秋波。露重猿声绝，风清月色多。
夜光贮怀袖，待报一顾恩。日向江湖老，此心谁为论。
西南积水远，老病喜生归。此地故人别，空馀泪满衣。
离亭一会宿，能有几人同。莫以回车泣，前途不尽穷。
上国杳未到，流年忽复新。回车不自识，君定送何人。
不作十日别，烦君此相留。雨馀江上月，好醉竹间楼。
丝管霜天夜，烟尘淮水西。明朝上征去，相伴醉如泥。
文案日成堆，愁眉拽不开。偷归瓮间卧，逢个楚狂来。
江明雨初歇，山暗云犹湿。未可动归桡，前程风浪急。
沅水连湘水，千波万浪中。知郎未得去，惭愧石尤风。
画鹢春风里，迢遥去若飞。那能寄相忆，不并子猷归。
北人归欲尽，犹自住萧山。闭户不曾出，诗名满世间。
此意无所欲，闭门风景迟。柳条将白发，相对共垂丝。
西崦水泠泠，沿冈有游亭。自从春草长，遥见只青青。
为忆去年梅，凌寒特地来。门前空腊尽，浑未有花开。
一公持一钵，相复度遥岑。地瘦无黄独，春来草更深。
雨湿松阴凉，风落松花细。独鹤爱清幽，飞来不飞去。
拔翠五云中，擎天不计功。谁能凌绝顶，看取日升东。
饮露身何洁，吟风韵更长。斜阳千万树，无处避螳螂。
谪戍孤城小，思家万里遥。汉廷求卫霍，剑珮上青霄。
野水连天碧，峰峦入海青。沧浪者谁子，一曲醉中听。
明月临沧海，闲云恋故山。诗名满天下，终日掩柴关。
垂柳万条丝，春来织别离。行人攀折处，闺妾断肠时。
夜静河汉高，独坐庭前月。忽起故园思，动作经年别。
白发千茎雪，寒窗懒著书。最怜吟苜蓿，不及向桑榆。
麋鹿自成群，何人到白云。山中无外事，终日醉醺醺。
偶来人境外，何处染嚣尘。倘许栖林下，僧中老此身。
西塞云山远，东风道路长。人心胜潮水，相送过浔阳。
寒郊好天气，劝酒莫辞频。扰扰钟陵市，无穷不醉人。
汉宫若远近，路在寒沙上。到死不得归，何人共南望。
回转沙岸近，欹斜林岭重。因君访遗迹，此日见真龙。
阳春已三日，会友闻昨夜。可爱剡溪僧，独寻陶景舍。
自公来问易，不复待加年。更有垂帘会，遥知续草玄。
后会知不远，今欢亦愿留。江天梅雨散，况在月中楼。
敝邑连山远，仙舟数刻同。多惭屡回首，前路在泥中。
临风脱佩剑，相劝静胡尘。自料无筋力，何由答故人。
戚戚一西东，十年今始同。可怜歌酒夜，相对两衰翁。
向日磨金镞，当风著锦衣。上城邀贼语，走马截雕飞。
移舟试望家，漾漾似天涯。日暮满潭雪，白鸥和柳花。
萤火飏莲丛，水凉多夜风。离人将落叶，俱在一船中。
空空古廊殿，寒月落斜晖。卧听未央曲，满箱歌舞衣。
发白晓梳头，女惊妻泪流。不知丝色后，堪得几回秋。
岁去人头白，秋来树叶黄。搔头向黄叶，与尔共悲伤。
孤鸾将鹤群，晴日丽春云。何幸晚飞者，清音长此闻。
不见僧中旧，仍逢雨后春。惜花将爱寺，俱是白头人。
四望无极路，千里流大河。秋风满离袂，唯老事唯多。
有月曾同赏，无秋不共悲。如何与君别，又是菊花时。
畏老身全老，逢春解惜春。今年看花伴，已少去年人。
路傍一株柳，此路向延州。延州在何处，此路起悠悠。
新霁洛城端，千家积雪寒。未收清禁色，偏向上阳残。
北苑罗裙带，尘衢锦绣鞋。醉眠芳树下，半被落花埋。
故交君独在，又欲与君离。我有新秋泪，非关宋玉悲。
香炉最高顶，中有高人住。日暮下山来，月明上山去。
主第辞高饮，石家赴宵会。金谷走车来，玉人骑马待。
我与雷居士，平生事远公。无人知是旧，共到影堂中。
文章似扬马，风骨又清羸。江汉君犹在，英灵信未衰。
白首独一身，青山为四邻。虽行故乡陌，不见故乡人。
风吹城上树，草没城边路。城里月明时，精灵自来去。
旅行虽别路，日暮各思归。欲下今朝泪，知君亦湿衣。
旧友无由见，孤坟草欲长。月斜邻笛尽，车马出山阳。
送客攀花后，寻僧坐竹时。明朝莫回望，青草马行迟。
孔融过五十，海内故人稀。相府恩犹在，知君未拂衣。
虽过老人宅，不解老人心。何事残阳里，栽松欲待阴。
白发匆匆色，青山草草心。远公仍下世，从此别东林。
山舍千年树，江亭万里云。回潮迎伍相，骤雨送湘君。
传书报刘尹，何事忆陶家。若为篱边菊，山中有此花。
日落众山昏，萧萧暮雨繁。那堪两处宿，共听一声猿。
独将支遁去，欲往戴颙家。晴野人临水，春山树发花。
晦日同携手，临流一望春。可怜杨柳陌，愁杀故乡人。
献策不得意，驰车东出秦。暮年千里客，落日万家春。
自从君弃妾，憔悴不羞人。唯馀坏粉泪，未免映衫匀。
旧依支遁宿，曾与戴颙来。今日空林下，唯知见绿苔。
忆昔秋风起，君曾叹逐臣。何言芳草日，自作九泉人。
蛩馀窗下月，草湿阶前露。晚景凄我衣，秋风入庭树。
今日山晴后，残蝉菊发时。登楼见秋色，何处最相思。
遗殿空长闭，乘鸾自不回。至今荒草上，寥落旧花开。
全欺芳蕙晚，似妒寒梅疾。撩乱发青条，春风来几日。
不随晴野尽，独向深松积。落照入寒光，偏能伴幽寂。
今逢石上生，本自波中有。红艳秋风里，谁怜众芳后。
杳杳疏钟发，因风清复引。中宵独听之，似与东林近。
苔色遍春石，桐阴入寒井。幽人独汲时，先乐残阳影。
横遮野水石，前带荒村道。来往见愁人，清风柳阴好。
春园芳已遍，绿蔓杂红英。独有深山客，时来辨药名。
散下渚田中，隐见菰蒲里。哀鸣自相应，欲作凌风起。
幽径行迹稀，清阴苔色古。萧萧风欲来，乍似蓬山雨。
岸芳春色晓，水影夕阳微。寂寂深烟里，渔舟夜不归。
辇路江枫暗，宫庭野草春。伤心庾开府，老作北朝臣。
山水路悠悠，逢滩即殢留。西江风未便，何日到荆州。
粉落空床弃，尘生故箧留。先来无一半，情断不胜愁。
白浪暗江中，南泠路不通。高樯帆自满，出浦莫呼风。
花落千回舞，莺声百啭歌。还同异方乐，不奈客愁多。
西蜀三千里，巴南水一方。晓云天际断，夜月峡中长。
水阔尽南天，孤舟去渺然。惊秋路傍客，日暮数声蝉。
席上沈香枕，楼中荡子妻。那堪一夜里，长湿两行啼。
河畔多杨柳，追游尽狭斜。春风一回送，乱入莫愁家。
尘浥多人路，泥归足燕家。可怜缭乱点，湿尽满宫花。
别梦虽难觉，悲魂最易销。殷勤淮北岸，乡近去家遥。
倦客惊危路，伤禽绕树枝。非逢暴公子，不敢涕流离。
九江归路远，万里客舟还。若过巴江水，湘东满碧烟。
玉节随东阁，金闺别旧僚。若为花满寺，跃马上河桥。
芙蓉十二池心漏，薝卜三千灌顶香。（见焦氏笔乘）。
白雪高吟际，青霄远望中。谁言路遐旷，宫徵暗相通。
晓发梳临水，寒塘坐见秋。乡心正无限，一雁度南楼。
有月多同赏，无秋不共悲。如何与君别，又是菊黄时。
衰鬓千茎雪，他乡一树花。今朝与君醉，忘却在长沙。
伏馀西景移，风雨洒轻絺。燕拂青芜地，蝉鸣红叶枝。
水国春雷早，阗阗若众车。自怜迁逐者，犹滞蛰藏馀。
当欢须且欢，过后买应难。岁去停灯守，花开把火看。
桥上车马发，桥南烟树开。青山斜不断，迢递故乡来。
去年今日栽，临去见花开。好住守空院，夜间人不来。
眼暗没功夫，慵来剪刻粗。自看花样古，称得少年无。
啾啾雀满树，霭霭东坡雨。田家夜无食，水中摘禾黍。
粉翅嫩如水，绕砌乍依风。日高出露解，飞入菊花中。
野桂香满溪，石莎寒覆水。爱此南涧头，终日湲潺里。
朝日满园霜，牛冲篱落坏。扫掠黄叶中，时时一窠薤。
晚艳出荒篱，冷香著秋水。忆向山中见，伴蛩石壁里。
雨中梨果病，每树无数个。小儿出入看，一半鸟啄破。
陈绿向参差，初红已重叠。中庭初扫地，绕树三两叶。
向壁暖悠悠，罗帏寒寂寂。斜照碧山图，松间一片石。
闲坐烧印香，满户松柏气。火尽转分明，青苔碑上字。
映水色不别，向月光还度。倾在荷叶中，有时看是露。
夜久叶露滴，秋虫入户飞。卧多骨髓冷，起覆旧绵衣。
小松初数尺，未有直生枝。闲即傍边立，看多长却迟。
芸香阁里人，采摘御园春。取此和仙药，犹治老病身。
何罪过长沙，年年北望家。重封岭头信，一树海边花。
水北金台路，年年行客稀。近闻天子使，多取雁门归。
水面细风生，菱歌慢慢声。客亭临小市，灯火夜妆明。
当初北涧别，直至此庭中。何意闻鞞耳，听君枝上风。
子规啼不歇，到晓口应穿。况是不眠夜，声声在耳边。
山中砖塔闭，松下影堂新。恨不生前识，今朝礼画身。
河亭收酒器，语尽各西东。回首不相见，行车秋雨中。
此观十年游，此房千里宿。还来旧窗下，更取君书读。
细草亦全高，秋毫乍堪比。及至干霄日，何人复居此。
郡中卧病久，池上一来赊。榆柳飘枯叶，风雨倒横查。
万姓厌干戈，三边尚未和。将军夸宝剑，功在杀人多。
倾盖见芳姿，晴天琼树枝。连城犹隐石，唯有卞和知。
虚空无处所，仿佛似琉璃。诗境何人到，禅心又过诗。
枳实绕僧房，攀枝置药囊。洞庭山上橘，霜落也应黄。
玉英期共采，云岭独先过。应得灵芝也，诗情一倍多。
晴日登临好，春风各望家。垂杨夹城路，客思逐杨花。
车骑秦城远，囊装楚客贫。月明思远道，诗罢诉何人。
何处哭故人，青门水如箭。当时水头别，从此不相见。
达晓寝衣冷，开帷霜露凝。风吹昨夜泪，一片枕前冰。
从来上台榭，不敢倚阑干。零落知成血，高楼直下看。
我有心中事，不与韦三说。秋夜洛阳城，明月照张八。
江南季秋天，栗熟大如拳。枫叶红霞举，苍芦白浪川。
江南仲夏天，时雨下如川。卢橘垂金弹，甘蕉吐白莲。
江南季夏天，身热汗如泉。蚊蚋成雷泽，袈裟作水田。
江南仲冬天，紫蔗节如鞭。海将盐作雪，出用火耕田。
江南孟秋天，稻花白如毡。素腕惭新藕，残妆妒晚莲。
江南孟春天，荇叶大如钱。白雪装梅树，青袍似葑田。
江南孟冬天，荻穗软如绵。绿绢芭蕉裂，黄金橘柚悬。
江南仲春天，细雨色如烟。丝为武昌柳，布作石门泉。
江南仲秋天，D鼻大如船。雷是樟亭浪，苔为界石钱。
江南孟夏天，慈竹笋如编。蜃气为楼阁，蛙声作管弦。
离樽闻夜笛，寥亮入寒城。月落车马散，凄恻主人情。
露滴梧叶鸣，秋风桂花发。中有学仙侣，吹箫弄山月。
久作烟霞侣，暂将簪组亲。还同褚伯玉，入馆忝州人。
江南季冬月，红蟹大如ē。湖水龙为镜，炉峰气作烟。
邮筒不解献茱萸。赵侯首带鹿耳巾，规模出自陶弘景。
爱彼云外人，求取涧底泉。风吹芭蕉拆，鸟啄梧桐落。
寻源路已尽，笑入白云间。不解乘轺客，那知有此山。
今朝杨子津，忽见五溪人。老病无馀事，丹砂乞五斤。
别离非一处，此处最伤情。白发将春草，相随日日生。
恨唱歌声咽，愁翻舞袖迟。西陵日欲暮，是妾断肠时。
良人久不至，惟恨锦屏孤。憔悴衣宽日，空房问女巫。
日昃不复午，落花难归树。人生能几何，莫厌相逢遇。
孤高齐帝石，萧洒晋亭峰。境旷穷山外，城标涨海头。
含风摇砚水，带雨拂墙衣。乍似秋江上，渔家半掩扉。
暂入新丰市，犹闻旧酒香。抱琴沽一醉，尽日卧垂杨。
四海兵初偃，平津阁正开。谁知大炉下，还有不然灰。
朱门映绿杨，双阙抵通庄。玉珮声逾远，红尘犹自香。
年少轻行乐，东城南陌头。与君寂寞意，共作草堂游。
巧笑解迎人，晴雪香堪惜。随风蝶影翻，误点朝衣赤。
夜久喧暂息，池台惟月明。无因驻清景，日出事还生。
纵横桃李枝，淡荡春风吹。美人歌白苎，万恨在蛾眉。
南征复北还，扰扰百年间。自笑红尘里，生涯不暂闲。
柳挂九衢丝，花飘万家雪。如何憔悴人，对此芳菲节。
马足早尘深，飘缨又满襟。吾师有甘露，为洗此时心。
常日区中暇，时闻象外言。曹溪有宗旨，一为勘心源。
莫羡檐前柳，春风独早归。阳和次第发，桃李更芳菲。
美禄与贤人，相逢自可亲。愿将花柳月，尽赏醉乡春。
言之或未行，前哲所不取。方寸虽浩然，因之三缄口。
名教自可乐，搢绅贵行道。何必学狂歌，深山对丰草。
一杯宜病士，四体委胡床。暂得遗形处，陶然在醉乡。
酒杯春醉好，飞雪晚庭闲。久忆同前赏，中林对远山。
枯荄没古基，驳藓蔽丰碑。向晚微风起，如闻坐啸时。
猿声到枕上，愁梦纷难理。寂寞深夜寒，青霜落秋水。
古树夕阳尽，空江暮霭收。寂寞扣船坐，独生千里愁。
孤舟漾暧景，独鹤下秋空。安流日正昼，净绿天无风。
晓风摇五两，残月映石壁。稍稍曙光开，片帆在空碧。
空见水名敷，秦楼昔事无。临风驻征骑，聊复捋髭须。
璿枢无停运，四序相错行。寄言赫曦景，今日一阴生。
清斋四体泰，白昼一室空。摧颓有古树，骚屑多悲风。
十年曾一别，征路此相逢。马首向何处，夕阳千万峰。
爱此丘中物，烟霜尽日看。无穷碧云意，更助绿窗寒。
春梅杂落雪，发树几花开。真须尽兴饮，仁里愿同来。
迟迟日气暖，漫漫雪天春。知君欲醉饮，思见此交亲。
征途无旅馆，当昼喜逢君。羸病仍留客，朝朝扫白云。
恩沾长寿酒，归遗同心人。满酌共君醉，一杯千万春。
常日每齐眉，今朝共解颐。遥知大官膳，应与众雏嬉。
重九共游娱，秋光景气殊。他日头似雪，还对插茱萸。
家寄江东远，身对江西春。空见相思树，不见相思人。
三刀梦益州，一箭取辽城。伊陟无闻祖，韦贤不到孙。
顷来多谑浪，此夕任喧纷。故态犹应在，行期未要闻。
不归丹掖去，铜竹漫云云。惟喜因过我，须知未贺君。
病来佳兴少，老去旧游稀。笑语纵横作，杯觞络绎飞。
门径俯清溪，茅檐古木齐。红尘飘不到，时有水禽啼。
危事经非一，浮荣得是空。白头官舍里，今日又春风。
一览断金集，载悲埋玉人。牙弦千古绝，珠泪万行新。
小苑莺歌歇，长门蝶舞多。眼看春又去，翠辇不经过。
锦车天外去，毳幕雪中开。魏阙苍龙远，萧关赤雁哀。
海浪恬月徼，边尘静异山。从今万里外，不复锁萧关。
戴胜飞晴野，凌澌下浊河。春风楼上望，谁见泪痕多。
世上无穷事，生涯莫废诗。何曾好风月，不是忆君时。
七国唯求客，千金遂筑台。若令逢圣代，憔悴郭生回。
方寻莲境去，又值竹房空。几韵飘寒玉，馀清不在风。
雪尽萱抽叶，风轻水变苔。玉关音信断，又见发庭梅。
鸡鸣天汉晓，莺语禁林春。谁入巫山梦，唯应洛水神。
负羽到边州，鸣笳度陇头。云黄知塞近，草白见边秋。
日日人空老，年年春更归。相欢在尊酒，不用惜花飞。
知音者诚希，念子不能别。行行天未晓，携酒踏明月。
数日方离雪，今朝又出山。试凭高处望，隐约见潼关。
一壶情所寄，四句意能多。秋到无诗酒，其如月色何。
直把春偿酒，都将命乞花。只知闲信马，不觉误随车。
扰扰驰名者，谁能一日闲。我来无伴侣，把酒对南山。
唤起窗全曙，催归日未西。无心花里鸟，更与尽情啼。
寒池月下明，新月池边曲。若不妒清妍，却成相映烛。
南馆城阴阔，东湖水气多。直须台上看，始奈月明何。
竹洞何年有，公初斫竹开。洞门无锁钥，俗客不曾来。
汩汩几时休，从春复到秋。只言池未满，池满强交流。
湖上新亭好，公来日出初。水文浮枕簟，瓦影荫龟鱼。
乍似上青冥，初疑蹑菡萏。自无飞仙骨，欲度何由敢。
非阁复非船，可居兼可过。君欲问方桥，方桥如此作。
朝游孤屿南，暮戏孤屿北。所以孤屿鸟，与公尽相识。
非铸复非熔，泓澄忽此逢。鱼虾不用避，只是照蛟龙。
郡楼乘晓上，尽日不能回。晚色将秋至，长风送月来。
源上花初发，公应日日来。丁宁红与紫，慎莫一时开。
柳巷还飞絮，春馀几许时。吏人休报事，公作送春诗。
罫布畦堪数，枝分水莫寻。鱼肥知已秀，鹤没觉初深。
风雨秋池上，高荷盖水繁。未谙鸣摵摵，那似卷翻翻。
无尘从不扫，有鸟莫令弹。若要添风月，应除数百竿。
新月迎宵挂，晴云到晚留。为遮西望眼，终是懒回头。
柳树谁人种，行行夹岸高。莫将条系缆，著处有蝉号。
蜂蝶去纷纷，香风隔岸闻。欲知花岛处，水上觅红云。
闻说游湖棹，寻常到此回。应留醒心处，准拟醉时来。
蔼蔼溪流慢，梢梢岸筱长。穿沙碧竿净，落水紫苞香。
自有人知处，那无步往踪。莫教安四壁，面面看芙蓉。
十年劳远别，一笑喜相逢。又上青山去，青山千万重。
溪路千里曲，哀猿何处鸣。孤臣泪已尽，虚作断肠声。
九扈鸣已晚，楚乡农事春。悠悠故池水，空待灌园人。
问春从此去，几日到秦原。凭寄还乡梦，殷勤入故园。
荒山秋日午，独上意悠悠。如何望乡处，西北是融州。
幽径为谁开，美人城北来。王程倘馀暇，一上子陵台。
好在湘江水，今朝又上来。不知从此去，更遣几年回。
信书成自误，经事渐知非。今日临岐别，何年待汝归。
论兵去商虐，讲德兴周道。屠沽未遇时，岂异兹川老。
村步如延寿，川原似福平。无人相共识，独自故乡情。
世路山河险，君门烟雾深。年年上高处，未省不伤心。
年方伯玉早，恨比四愁多。会待休车骑，相随出罻罗。
秋水清无力，寒山暮多思。官闲不计程，遍上南朝寺。
尚有竹间路，永无綦下尘。一闻流水曲，重忆餐霞人。
高樯起行色，促柱动离声。欲问江深浅，应如远别情。
京兆归何处，章台空暮尘。可怜鸾镜下，哭杀画眉人。
昔别矜年少，今悲丧国华。远来同社燕，不见早梅花。
江海多豪气，朝廷有直声。何言马蹄下，一旦是佳城。
万里长城坏，荒营野草秋。秣陵多士女，犹唱白符鸠。
今日花前饮，甘心醉数杯。但愁花有语，不为老人开。
露涤铅粉节，风摇青玉枝。依依似君子，无地不相宜。
属车八十一，此地阻长风。千载威灵尽，赭山寒水中。
南山宿雨晴，春入凤凰城。处处闻弦管，无非送酒声。
文苑振金声，循良冠百城。不知今史氏，何处列君名。
晓连星影出，晚带日光悬。本因遗采掇，翻自保天年。
径尺千余朵，人间有此花。今朝见颜色，更不向诸家。
泪墨洒为书，将寄万里亲。书去魂亦去，兀然空一身。
朱邑何为者，桐乡有古祠。我心常所慕，二郡老人知。
天子收郡印，京兆责狱囚。狂兄与狂弟，不解对花愁。
愁云重拂地，飞雪乱遥程。莫虑前山暗，归人正眼明。
马嘶白日暮，剑鸣秋气来。我心浩无际，河上空徘徊。
三五穷荒月，还应照北堂。回身向暗卧，不忍见圆光。
新浴振轻衣，满堂寒月色。主人有美酒，况是曾相识。
掩抑中天意，凄怆触笼音。惊晓一闻处，伤春千里心。
去年无花看，今年未看花。更闻飘落尽，走马向谁家。
燕相谋在兹，积金黄巍巍。上者欲何颜，使我千载悲。
劝僧一杯酒，共看青青山。酣然万象灭，不动心印闲。
芍药斩新栽，当庭数朵开。东风与拘束，留待细君来。
石室寒飙骛，孙枝雅器裁。坐来山水操，弦断吊遗埃。
仙娥今下嫁，骄子自同和。剑戟归田尽，牛羊绕塞多。
紫禁香如雾，青天月似霜。云韶何处奏，只是在朝阳。
行到黄云陇，唯闻羌戍鼙。不如山下水，犹得任东西。
九陌祥烟合，千春瑞月明。宫花将苑柳，先发凤凰城。
师住青山寺，清华常绕身。虽然到城郭，衣上不栖尘。
楚水结冰薄，楚云为雨微。野梅参差发，旅榜逍遥归。
扬帆过彭泽，舟人讶叹息。不见种柳人，霜风空寂历。
边地春不足，十里见一花。及时须遨游，日暮饶风沙。
楚血未干衣，荆虹尚埋辉。痛玉不痛身，抱璞求所归。
独访千里信，回临千里河。家在吴楚乡，泪寄东南波。
妾恨比斑竹，下盘烦冤根。有笋未出土，中已含泪痕。
河边织女星，河畔牵牛郎。未得渡清浅，相对遥相望。
一夕九起嗟，梦短不到家。两度长安陌，空将泪见花。
萱草生堂阶，游子行天涯。慈亲倚堂门，不见萱草花。
昨夜一霎雨，天意苏群物。何物最先知，虚庭草争出。
朝见一片云，暮成千里雨。凄清湿高枝，散漫沾荒土。
刚有下水船，白日留不得。老人独自归，苦泪满眼黑。
青山临黄河，下有长安道。世上名利人，相逢不知老。
离灯及晨辉，行人起复思。出门两相顾，青山路逶迤。
可怜岸边树，红蕊发青条。东风吹渡水，冲着木兰桡。
漠漠野田草，草中牛羊道。古墓无子孙，白杨不得老。
行到泾州塞，唯闻羌戍鼙。道边古双堠，犹记向安西。
日早欲参禅，竟无相识缘。道场今独到，惆怅影堂前。
山中春已晚，处处见花稀。明日来应尽，林间宿不归。
独在西峰顶，年年闭石房。定中无弟子，人到为焚香。
松暗水涓涓，夜凉人未眠。西峰月犹在，遥忆草堂前。
憔悴远归客，殷勤欲别杯。九星坛下路，几日见重来。
阶上一眼泉，四边青石甃。唯有护净僧，添瓶将盥漱。
山城无别味，药草兼鱼果。时到绣衣人，同来石上坐。
月出深峰里，清凉夜亦寒。每嫌西落疾，不得到明看。
曲沼春流满，新蒲映野鹅。闲斋朝饭后，拄杖绕行多。
台上绿萝春，闲登不待人。每当休暇日，著履戴纱巾。
独入千竿里，缘岩踏石层。笋头齐欲出，更不许人登。
春坞桃花发，多将野客游。日西殊未散，看望酒缸头。
垒石盘空远，层层势不危。不知行几匝，得到上头时。
渌酒白螺杯，随流去复回。似知人把处，各向面前来。
紫芽连白蕊，初向岭头生。自看家人摘，寻常触露行。
自爱新梅好，行寻一径斜。不教人扫石，恐损落来花。
清净当深处，虚明向远开。卷帘无俗客，应只见云来。
元伯来相葬，山涛誓抚孤。不知他日事，兼得似君无。
悠悠洛阳梦，郁郁灞陵树。落日正西归，逢君又东去。
檐碍修鳞亚，霜侵簇翠黄。唯余入琴韵，终待舜弦张。
雪打杉松残，补书书不完。懒学渭上翁，辛苦把钓竿。
一条古时水，向我手心流。临行泻赠君，勿薄细碎仇。
寒衣草木皮，饥饭葵藿根。不为孟夫子，岂识市井门。
碣石何青青，挽我双眼睛。爱尔多古峭，不到人间行。
文王久不出，贤士如土贱。妻孥从饿死，敢爱黄金篆。
渴饮颍水流，饿喘吴门月。黄金如可种，我力终不竭。
白虹千里气，血颈一剑义。报恩不到头，徒作轻生士。
尽欲调太羹，自古无好手。所以山中人，兀兀但饮酒。
行尽柳烟下，马蹄白翩翩。恐随行处尽，何忍重扬鞭。
袅袅沉水烟，乌啼夜阑景。曲沼芙蓉波，腰围白玉冷。
昨夜霜月明，果有清音生。便欲走相和，愁闻寒玉声。
谁家女儿楼上头，指挥婢子挂帘钩。林花撩乱心之愁，
君是轻薄子，莫窥君子肠。且须看雀儿，雀儿衔尔将。
粉末为四体，春风为生涯。愿得纷飞去，与君为眼花。
兰兰是小草，不怕郎君骂。愿得随君行，暂到嵩山下。
遍索天地间，彼此最痴癖。主人幸未来，与君为莫逆。
竹弟虽让客，不敢当客恩。自惭埋没久，满面苍苔痕。
竹弟谢石兄，清风非所任。随分有萧瑟，实无坚重心。
自顾拨不转，何敢当主人。竹弟有清风，可以娱嘉宾。
竹下青莎中，细长三四片。主人虽不归，长见主人面。
昨夜村饮归，健倒三四五。摩挲青莓苔，莫嗔惊著汝。
三入寺，曦未来。辘轳无人井百尺，渴心归去生尘埃。
泉溜潜幽咽，琴鸣乍往还。长风翦不断，还在树枝间。
爱酒如偷蜜，憎醒似见刀。君为麹糵主，酒醴莫辞劳。
人生都几日，一半是离忧。但有尊中物，从他万事休。
仙宫云箔卷，露出玉帘钩。清光无所赠，相忆凤凰楼。
何处堪惆怅，情亲不得亲。兴宁楼上月，辜负酒家春。
君念世上川，嗟予老瘴天。那堪十日内，又长白头年。
天上无穷路，生期七十间。那堪九年内，五度百牢关。
五上两漫天，因师忏业缘。漫天无尽日，浮世有穷年。
尔是无心水，东流有恨无。我心无说处，也共尔何殊。
顺俗唯团转，居中莫动摇。爱君心不恻，犹讶火长烧。
闻君新酒熟，况值菊花秋。莫怪平生志，图销尽日愁。
遣闷多凭酒，公心只仰胡。挺身唯直指，无意独欺愚。
秋风方索漠，霜貌足暌携。今日骑骢马，街中醉蹋泥。
麋入神羊队，鸟惊海鹭眠。仍教百馀日，迎送直厅前。
多病苦虚羸，晴明强展眉。读书心绪少，闲卧日长时。
倦寝数残更，孤灯暗又明。竹梢馀雨重，时复拂帘惊。
为结区中累，因辞洞里花。还来旧城郭，烟火万人家。
世累为身累，闲忙不自由。殷勤辋川水，何事出山流。
隔是身如梦，频来不为名。怜君近南住，时得到山行。
望远音书绝，临川意绪长。殷勤眼前水，千里到河阳。
平生本多思，况复老逢春。今日梅花下，他乡值故人。
一日今年始，一年前事空。凄凉百年事，应与一年同。
被色空成象，观空色异真。自悲人是假，那复假为人。
竹簟衬重茵，未忍都令卷。忆昨初来日，看君自施展。
良夕背灯坐，方成合衣寝。酒醉夜未阑，几回颠倒枕。
内外都无隔，帷屏不复张。夜眠兼客坐，同在火炉床。
桃花浅深处，似匀深浅妆。春风助肠断，吹落白衣裳。
重叠鱼中素，幽缄手自开。斜红馀泪迹，知著脸边来。
弄石临溪坐，寻花绕寺行。时时闻鸟语，处处是泉声。
交亲过浐别，车马到江回。唯有红藤杖，相随万里来。
小榼二升酒，新簟六尺床。能来夜话否，池畔欲秋凉。
远路事无限，相逢唯一言。月色照荣辱，长安千万门。
老去唯耽酒，春来不著家。去年来校晚，不见洛阳花。
焰短寒缸尽，声长晓漏迟。年衰自无睡，不是守三尸。
朝梳一把白，夜泪千滴雨。可耻垂拱时，老作在家女。
肩舁仍挈榼，莫怪就君来。秋雨经三宿，无人劝一杯。
京路马駸駸，尘劳日向深。蒙泉聊息驾，可以洗君心。
茫茫死复生，惟有古时城。夜半无鸟雀，花枝当月明。
苏武节旄尽，李陵音信稀。梅当陇上发，人向陇头归。
风鸣云外钟，鹤宿千年松。相思杳不见，月出山重重。
都无看花意，偶到树边来。可怜枝上色，一一为愁开。
星落少微宫，高人入古风。几年才子泪，并写五言中。
万古汨罗深，骚人道不沉。明明唐日月，应见楚臣心。
文字元无底，功夫转到难。苦心三百首，暂请侍郎看。
艰难别离久，中外往还深。已改当时法，空余旧日心。
自到西川住，唯君别有情。常逢对门远，又隔一重城。
累年无的信，每夜梦边城。袖掩千行泪，书封一尺情。
金炉烟霭微，银釭残影灭。出户独裴回，落花满明月。
岂是昧容华，岂不知机织。自是生寒门，良媒不相识。
风艳霏霏去，羁人处处游。明年纵相见，不在此枝头。
兹晨戒流火，商飙早已惊。云天收夏色，木叶动秋声。
武夷无上路，毛径不通风。欲共麻姑住，仙城半在空。
家寄茅洞中，身游越城下。宁知许长史，不忆陈司马。
不挂丝纩衣，归向寒岩栖。寒岩风雪夜，又过岩前溪。
银地秋月色，石梁夜溪声。谁知屐齿尽，为破烟苔行。
寒空五老雪，斜月九江云。钟声知何处，苍苍树里闻。
乱雪从教舞，回风任听吹。春寒能作底，已被柳条欺。
哀怨杨叛儿，骀荡郎知否。香死博山炉，烟生白门柳。
騕褭锦障泥，楼头日又西。留欢住不住，素齿白铜鞮。
香炉一峰绝，顶在寺门前。尽是玲珑石，时生旦暮烟。
停桡横水中，举目孤烟外。借问吴溪人，谁家有山卖。
登岩背山河，立石秋风里。隐见浙江涛，一尺东沟水。
生事同漂梗，机心在野船。如何临逝水，白发未忘筌。
远羡五云路，逶迤千骑回。遗簪唯一去，贵赏不重来。
传闻废淫祀，万里静山陂。欲慰灵均恨，先烧靳尚祠。
一株新柳色，十里断孤城。为近东西路，长悬离别情。
幽深红叶寺，清净白毫僧。古殿长鸣磬，低头礼昼灯。
倾心曾向日，在手幸摇风。羡尔逢提握，知名自谢公。
那言柳乱垂，尽日任风吹。欲识千条恨，和烟折一枝。
枫岸月斜明，猿啼旅梦惊。愁多肠易断，不待第三声。
雨绝苍苔地，月斜青草阶。蛩鸣谁不怨，况是正离怀。
一声清溽暑，几处促流年。志士心偏苦，初闻独泫然。
花阑莺亦懒，不语似含情。何言百啭舌，唯余一两声。
无风才到地，有风还满空。缘渠偏似雪，莫近鬓毛生。
游丝何所似，应最似春心。一向风前乱，千条不可寻。
绮霞明赤岸，锦缆绕丹枝。楚客正愁绝，西风且莫吹。
袅袅古堤边，青青一树烟。若为丝不断，留取系郎船。
夹岸复连沙，枝枝摇浪花。月明浑似雪，无处认渔家。
八树拂丹霄，四时青不凋。秋风何处起，先袅最长条。
蚊眉自可托，蜗角岂劳争。欲效丝毫力，谁知蝼蚁诚。
四溟杯渌醑，五岳髻青螺。挥汗曾成雨，画地亦成河。
春禽犹竞啭，夏木忽交阴。稍觉秋山远，俄惊冬霰深。
野酌乱无巡，送君兼送春。明年春色至，莫作未归人。
敢竞桃李色，自呈刀尺功。蝶犹迷剪翠，人岂辨裁红。
清气宿我心，结为清泠音。一夜吟不足，君来相和吟。
雪覆寒溪竹，风卷野田蓬。四望无行迹，谁怜孤老翁。
偶来冠盖里，愧是旧三公。自喜无兵术，轻裘上閟宫。
松倚苍崖老，兰临碧洞衰。不劳邻舍笛，吹起旧时悲。
赋感邻人笛，诗留夫子墙。延年如有作，应不用山王。
流水音长在，青霞意不传。独悲形解后，谁听广陵弦。
蕴玉抱清辉，闲庭日潇洒。块然天地间，自是孤生者。
已被月知处，斩新风到来。无人伴幽境，多取木兰栽。
昔日征黄绮，余惭在凤池。今来招隐士，恨不见琼枝。
冬逐更筹尽，春随斗柄回。寒暄一夜隔，客鬓两年催。
霜树鸟栖夜，空街雀报明。碧山相倚暮，归雁一行斜。
绠汲岂无井，颠崖贵非浚。愿洒尘垢馀，一雨根茎润。
褊地难层土，因厓遂削成。浅深岚嶂色，尽向此中呈。
缭绕缘云上，璘玢甃玉联。高高曾几折，极目瞰秋鸢。
顾渚吴商绝，蒙山蜀信稀。千丛因此始，含露紫英肥。
疏凿徒为巧，圆洼自可澄。倒花纷错秀，鉴月静涵冰。
喷日舒红景，通蹊茂绿阴。终期王母摘，不羡武陵深。
夹岸凝清素，交枝漾浅沦。味调方荐实，腊近又先春。
雨合飞危砌，天开卷晓窗。齐平联郭柳，带绕抱城江。
巉巉雪中峤，磊磊标方峭。勿为枕苍山，还当础清庙。
不资冬日秀，为作暑天寒。先植诚非凤，来翔定是鸾。
激曲萦飞箭，浮沟泛满卮。将来山太守，早向习家池。
初映钩如线，终衔镜似钩。远澄秋水色，高倚晓河流。
连骑出都门，秋蝉噪高柳。落日辞故人，自醉不关酒。
落日早蝉急，客心闻更愁。一声来枕上，梦里故园秋。
怪得北风急，前庭如月辉。天人宁许巧，剪水作花飞。
上阳宫里女，玉色楚人多。西信无因得，东游奈乐何。
且攀隋宫柳，莫忆江南春。师有怀乡志，未为无事人。
君咏风月夕，余当童稚年。闲窗读书罢，偷咏左司篇。
窈窕垂涧萝，蒙茸黄葛花。鸳鸯怜碧水，照影舞金沙。
曾答雁门偈，为怜同社人。多惭惠休句，偕得此阳春。
天地一身在，头颅五十过。流年消壮志，空使泪成河。
魂梦天南垂，宿昔万里道。池台花气深，到处生春草。
夜深秋洞里，风雨报龙归。何事触人睡，不教胡蝶飞。
丹砂画顽石，黄金横一尺。人世较短长，仙家爱平直。
十访九不见，甚于菖蒲花。可怜云中月，今夜堕我家。
豁开青冥颠，写出万丈泉。如裁一条素，白日悬秋天。
古仙炼丹处，不测何岁年。至今空宅基，时有五色烟。
窗牖月色多，坐卧禅心静。青鬼来试人，夜深弄灯影。
家在洞水西，身作兰渚客。天昼无纤云，独坐空江碧。
自喜寻幽夜，新当及第年。还将天上桂，来访月中仙。
一种貌如仙，人情要自偏。罗敷有底好，最得使君怜。
笑向卿卿道，耽书夜夜多。出来看玉兔，又欲过银河。
乌鹊语千回，黄昏不见来。漫教脂粉匣，闭了又重开。
乞巧望星河，双双并绮罗。不嫌针眼小，只道月明多。
世事知难了，应须问苦空。羞将看花眼，来入梵王宫。
万古湘江竹，无穷奈怨何。年年长春笋，只是泪痕多。
夜吟秋山上，袅袅秋风归。月色清且冷，桂香落人衣。
三复招隐吟，不知寒夜深。看看西来月，移到青天心。
湘水终日流，湘妃昔时哭。美色已成尘，泪痕犹在竹。
万籁不在耳，寂寥心境清。无妨数茎竹，时有萧萧声。
行逢葛溪水，不见葛仙人。空抛青竹杖，咒作葛陂神。
买地不惜钱，为多芳桂丛。所期在清凉，坐起闻香风。
幼女才六岁，未知巧与拙。向夜在堂前，学人拜新月。
歌者歌未绝，愁人愁转增。空把琅玕枝，强挑无心灯。
夜行无月时，古路多荒榛。山鬼遥把火，自照不照人。
落尽万株红，无人解系风。今朝芳径里，惆怅锦机空。
瘴雨出虹蝀，蛮烟渡江急。尝闻岛夷俗，犀象满城邑。
窗户尽萧森，空阶凝碧阴。不缘冰雪里，为识岁寒心。
高堂流月明，万籁不到耳。一听清心魂，飞絮春纷起。
暝色护楼台，阴云昼未开。一尘无处著，花雨遍苍苔。
威名垂万古，勇力冠当时。回首三分国，何人赋黍离。
骚灵不可见，楚些竟谁闻。欲采蘋花去，沧州隔暮云。
越女收龙眼，蛮儿拾象牙。长安千万里，走马送谁家。
去岁干戈险，今年蝗旱忧。关西归战马，海内卖耕牛。
醉与江涛别，江涛惜我游。他年婚嫁了，终老此江头。
年长归何处，青山未有家。赏春无酒饮，多看寺中花。
疏散永无事，不眠常夜分。月中松露滴，风引鹤同闻。
明明复夜夜，胡子即成翁。唯是真知性，不来生灭中。
荒田一片石，文字满青苔。不是逢闲客，何人肯读来。
卧来扶不起，唯向主人嘶。惆怅东郊道，秋来雨作泥。
羽毛生未齐，嶛峭丑于鸡。夜夜穿笼出，捣衣砧上栖。
黄金色未足，摘取且尝新。若待重阳日，何曾异众人。
访师师不遇，礼佛佛无言。依旧将烦恼，黄昏入宅门。
献寿人皆庆，南山复北堂。从今千万日，此日又初长。
十夜郡城宿，苦吟身未闲。那堪西郭别，雪路问青山。
驿骑难随伴，寻山半忆君。苍崖残月路，犹数过溪云。
愁声秋绕杵，寒色碧归山。送将欢笑去，收得寂寥回。
凫鹥踏波舞，树色接横塘。远近蘼芜绿，吴宫总夕阳。
登楼一南望，淮树楚山连。见雁无书寄，归吴定此年。
旅雁迎风度，阶翻月露华。砧声鸣夜永，江上几多家。
纤手折芙蕖，花洒罗衫湿。女伴唤回船，前溪风浪急。
海上清光发，边营照转凄。深闺此宵梦，带月过辽西。
苏武节旌尽，李陵音信稀。花当陇上发，人向陇头归。
寒叶坠清霜，空帘著烬香。生前既无事，何事更悲伤。
首阳山下路，孤竹节长存。为问无心草，如何庇本根。
高才何必贵，下位不妨贤。孟简虽持节，襄阳属浩然。
三十未封侯，颠狂遍九州。平生镆铘剑，不报小人雠。
碧树吴洲远，青山震泽深。无人踪范蠡，烟水暮沈沈。
河洛多尘事，江山半旧游。春风故人夜，又醉白蘋洲。
坐见三生事，宗传一衲来。已知无法说，心向定中灰。
碧落新楼迥，清池古树闲。先贤尽为宰，空看县南山。
高斋长对酒，下客亦沾鱼。不为江南去，还来郡北居。
行吟洞庭句，不见洞庭人。尽日碧江梦，江南红树春。
七里垂钓叟，还傍钓台居。莫恨无名姓，严陵不卖鱼。
南檐架短廊，沙路白茫茫。尽日不归处，一庭栀子香。
南风吹五两，日暮竟陵城。肠断巴江月，夜蝉何处声。
杨柳千寻色，桃花一苑芳。风吹入帘里，唯有惹衣香。
座上辞安国，禅房恋沃州。道心黄叶老，诗思碧云秋。
东阳宾礼重，高馆望行期。埽簟因松叶，篸瓜使竹枝。
已作亭下别，未忘灯下情。吟多欲就枕，更漏转分明。
此去非关兴，君行不当游。无因两处马，共饮一溪流。
闲携九日酒，共到百花亭。醉里求诗境，回看岛屿青。
满酌劝童仆，好随郎马蹄。春风慎行李，莫上白铜鞮。
堂闭仙人影，空坛月露初。闲听道家子，盥漱读灵书。
马识青山路，人随白浪船。别君犹有泪，学道谩经年。
好觅凌霜质，仍须带雨栽。须知剖竹日，便是看松来。
久喜房廊接，今成道路赊。明朝回首处，此地是天涯。
日下夕阴长，前山凝积翠。白鸟一行飞，联联粉书字。
只谓一苍翠，不知犹数重。晚来云映处，更见两三峰。
红烛剪还明，绿尊添又满。不愁前路长，只畏今宵短。
循涯不知浅，见底似非深。永日无波浪，澄澄照我心。
夜情河耿耿，春恨草绵绵。唯有嫦娥月，从今照墓田。
秋树却逢暖，未凋能几时。何须尚松桂，摇动暂青枝。
偶出送山客，不知游梵宫。秋光古松下，谁伴一仙翁。
千里隔烟波，孤舟宿何处。遥思耿不眠，淮南夜风雨。
岁律行将变，君恩竟未回。门前即潮水，朝去暮常来。
尔幸无羸角，何用触吾藩。若是升堂者，还应自得门。
兔边分玉树，龙底耀铜仪。会当同鼓吹，不复问官私。
虽匪囊中物，何坚不可钻。一朝操政柄，定使冠三端。
靡草似客心，年年亦先死。无由伴花落，暂得因风起。
别远心更苦，遥将目送君。光华不可见，孤鹤没秋云。
客泪如危叶，长悬零落心。况是悲秋日，临风制不禁。
山寺秋时后，僧家夏满时。清凉多古迹，几处有新诗。
百鸟有啼时，子规声不歇。春寒四邻静，独叫三更月。
夜雨空馆静，幽人起裴回。长安醉眠客，岂知新雁来。
山月吟声苦，春风引思长。无由及尘土，犹带杏花香。
吟想旧经过，花时奈远何。别来长似见，春梦入关多。
日过千万家，一家非所依。不及行尘影，犹随马蹄归。
贫女貌非丑，要须缘嫁迟。还似求名客，无媒不及时。
鸳鸯离别伤，人意似鸳鸯。试取鸳鸯看，多应断寸肠。
香荷疑散麝，风铎似调琴。不觉清凉晚，归人满柳阴。
古木闽州道，驱羸落照间。投村碍野水，问店隔荒山。
帝城春榜谪灵仙，四海声华二十年。阙下书功无后辈，
萧萧凌雪霜，浓翠异三湘。疏影月移壁，寒声风满堂。
众果莫相诮，天生名品高。何因古乐府，惟有郑樱桃。
珠实虽先熟，琼莩纵早开。流莺犹故在，争得讳含来。
下马捧椒浆，迎神白玉堂。如何铁如意，独自与姚苌。
道却横波字，人前莫谩羞。只应同楚水，长短入淮流。
尝闻宓妃袜，渡水欲生尘。好借常娥著，清秋踏月轮。
城头叠鼓声，城下暮江清。欲问渔阳掺，时无祢正平。
巴江可惜柳，柳色绿侵江。好向金銮殿，移阴入绮窗。
野寺薜萝晚，官渠杨柳春。归心已无限，更送洞庭人。
夜战桑干北，秦兵半不归。朝来有乡信，犹自寄征衣。
云月有归处，故山清洛南。如何一花发，春梦遍江潭。
赤城云雪深，山客负归心。昨夜西斋宿，月明琪树阴。
新秋弦管清，时转遏云声。曲尽不知处，月高风满城。
前山风雨凉，歇马坐垂杨。何处芙蓉落，南渠秋水香。
撩钗盘孔雀，恼带拂鸳鸯。罗荐谁教近，斋时锁洞房。
乐府闻桃叶，人前道得无。劝君书小字，慎莫唤官奴。
无奈巴南柳，千条傍吹台。更将黄映白，拟作杏花媒。
帘垂幕半卷，枕冷被仍香。如何为相忆，魂梦过潇湘。
孤蝶小徘徊，翩翾粉翅开。并应伤皎洁，频近雪中来。
陶令弃官后，仰眠书屋中。谁将五斗米，拟换北窗风。
遏云歌响清，回雪舞腰轻。只要君流眄，君倾国自倾。
风露澹清晨，帘间独起人。莺花啼又笑，毕竟是谁春。
朱实鸟含尽，青楼人未归。南园无限树，独自叶如帏。
不见姮娥影，清秋守月轮。月中闲杵臼，桂子捣成尘。
世间花叶不相伦，花入金盆叶作尘。惟有绿荷红菡萏，
花发鸟仍啼，行行路欲迷。二真无问处，虚度武陵溪。
单棹横疏雨，江滩秋泊时。花留身住越，月递梦还秦。
轧轧弄寒机，功多力渐微。惟忧机上锦，不称舞人衣。
旧山诸隐沦，身在苦无身。莫锁白云路，白云多误人。
渺渺无穷尽，风涛几日平。年光与人事，东去一声声。
胡马饮河洛，我家从此迁。今来独垂泪，三十六峰前。
莫叹万重山，君还我未还。武关犹怅望，何况百牢关。
花将人共笑，篱外露繁枝。宋玉临江宅，墙低不碍窥。
无赖夭桃面，平时露井东。春风为开了，却拟笑春风。
颜凋明镜觉，思苦白云知。沧洲迷钓隐，紫阁负僧期。
莺啭才间关，蝉鸣旋萧屑。如何两鬓毛，不作千枝雪。
无花地亦香，有鹤松多直。向此奚必孤，山僧尽相识。
獬豸霜中貌，龙钟病后颜。惨伤此身事，风雪动江山。
虎见修行久，松知夏腊高。寒堂坐风雨，瞑目尚波涛。
鹤下紫阁云，沈沈翠微雨。独坐正无言，孤庄一声杵。
江乡十年别，京国累日同。在客几多事，俱付酒杯中。
洪河何处望，一境在孤烟。极野如蓝日，长波似镜年。
万壑朝溟海，萦回岁月多。无如此沟水，咫尺奉天波。
石静如开镜，山高若耸莲。笋竿抽玉管，花蔓缀金钿。
静得尘埃外，茶芳小华山。此亭真寂寞，世路少人闲。
秋台好登望，菡萏发清池。半似红颜醉，凌波欲暮时。
高亭群峰首，四面俯晴川。每见晨光晓，阶前万井烟。
上结孤圆顶，飞轩出泰清。有时迷处所，梁栋晓云生。
中峰上翠微，窗晓早霞飞。几引登山屐，春风踏雪归。
回塘最幽处，拍水小亭开。莫怪阑干湿，夜宿来。
连檐对双树，冬翠夏无尘。未肯惭桃李，成阴不待春。
山雨留清气，溪飙送早凉。时回石门步，阶下碧云光。
楼居半池上，澄影共相空。谢守题诗处，莲开净碧中。
两颔凝清霜，玉炉焚天香。为我延岁华，得入不死乡。
万叶风声利，一山秋气寒。晓霜浮碧瓦，落日度朱栏。
风兰舞幽香，雨叶堕寒滴。美人来不来，前山看向夕。
壮士何曾悲，悲即无回期。如何易水上，未歌泪先垂。
晓月千重树，春烟十里溪。过来还过去，此路不知迷。
树顶烟微绿，山根菊暗香。何人独鞭马，落日上嘉祥。
浐曲雁飞下，秦原人葬回。丘坟与城阙，草树共尘埃。
静中无伴侣，今亦独随缘。昨夜离空室，焚香净去船。
日落江路黑，前村人语稀。几家深树里，一火夜渔归。
婴网虽皆困，褰笼喜共归。无心期尔报，相见莫惊飞。
高低竹杂松，积翠复留风。路剧阴溪里，寒生暑气中。
四方无事去，宸豫杪秋来。八水寒光起，千山霁色开。
白首成何事，无欢可替悲。空余酒中兴，犹似少年时。
争挥钩弋手，竞耸踏摇身。伤颊讵关舞，捧心非效嚬。
劚尽春山土，辛勤卖药翁。莫抛破笠子，留作败天公。
一合相思泪，临江洒素秋。碧波如会意，却与向西流。
益愧千金少，情将一饭殊。恨无泉客泪，尽泣感恩珠。
根是泥中玉，心承露下珠。在君塘下种，埋没任春浦。
早觅为龙去，江湖莫漫游。须知香饵下，触口是铦钩。
桂水依旧绿，佳人本不还。只应随暮雨，飞入九疑山。
山空天籁寂，水榭延轻凉。浪定一浦月，藕花闲自香。
海底有明月，圆于天上轮。得之一寸光，可买千里春。
晓行沥水楼，暮到悬泉驿。林月值云遮，山灯照愁寂。
中夜忽自起，汲此百尺泉。林木含白露，星斗在青天。
鸂鶒借毛衣，喧呼鹰隼稀。云披菱藻地，任汝作群飞。
一顷含秋绿，森风十万竿。气吹朱夏转，声扫碧霄寒。
不见休上人，空伤碧云思。何处开宝书，秋风海光寺。
荆台兰渚客，寥落共含情。空馆相思夜，孤灯照雨声。
寄语双莲子，须知用意深。莫嫌一点苦，便拟弃莲心。
晴气熏樱蕊，丰蒙雪满林。请君三斗酒，醉卧白罗岑。
常闻天女会，玉指散天花。莫遣春风里，红芳点袈裟。
可惜出群蹄，毛焦久卧泥。孙阳如不顾，骐骥向谁嘶。
风荷珠露倾，惊起睡。月落池塘静，金刀剪一声。
独立蒹葭雨，低飞浦屿风。须知毛色下，莫入鹭鸶丛。
哭尔春日短，支颐长叹嗟。不如半死树，犹吐一枝花。
对雨思君子，尝茶近竹幽。儒家邻古寺，不到又逢秋。
四十归燕字，千年外始吟。已将书北岳，不用比南金。
策杖驰山驿，逢人问梓州。长江那可到，行客替生愁。
九日不出门，十日见黄菊。灼灼尚繁英，美人无消息。
南游衡岳上，东往天台里。足蹑华顶峰，目观沧海水。
莫叹迢递分，何殊咫尺别。江楼到夜登，还见南台月。
丈夫未得意，行行且低眉。素琴弹复弹，会有知音知。
千岩一尺璧，八月十五夕。清露堕桂花，白鸟舞虚碧。
一枝青竹榜，泛泛绿萍里。不见钓鱼人，渐入秋塘水。
曾梦诸侯笑，康囚议脱枷。千根池里藕，一朵火中花。
隔石觅屐迹，西溪迷鸡啼。小鸟扰晓沼，犁泥齐低畦。
废砌翳薜荔，枯湖无菰蒲。老媪饱藁草，愚儒输逋租。
曾话黄陵事，今为白日催。老无儿女累，谁哭到泉台。
吴国初成阵，王家欲解围。拂巾双雉叫，飘瓦两鸳飞。
香灯伴残梦，楚国在天涯。月落子规歇，满庭山杏花。
冉冉花明岸，涓涓水绕山。几时抛俗事，来共白云闲。
二句三年得，一吟双泪流。知音如不赏，归卧故山秋。
牧童见客拜，山果怀中落。昼日驱牛归，前溪风雨恶。
秦娥十四五，面白于指爪。羞人夜采桑，惊起戴胜鸟。
前杵与后杵，筑城声不住。我愿筑更高，得见秦皇墓。
在乡身亦劳，在边腹亦饱。父兄若一处，任向边头老。
刀剑作锄犁，耕田古城下。高秋禾黍多，无地放羊马。
东人望归马，马归莲峰下。莲峰与地平，亦不更征兵。
家住东皋去，好采旧山薇。自省游泉石，何曾不夜归。
一第知何日，全家待此身。空将灞陵酒，酌送向东人。
一去龙门侧，千年凤影移。空余剪圭处，无复在孙枝。
君家桂林住，日伐桂枝炊。何事东堂树，年年待一枝。
帝里春无意，归山对物华。即应来日去，九陌踏槐花。
别来十二月，去到漏天边。不是因逢闰，还应是隔年。
远天明月出，照此谁家楼。上有罗衣裳，凉风吹不休。
莫问古宫名，古宫空有城。惟应东去水，不改旧时声。
劝君金屈卮，满酌不须辞。花发多风雨，人生足别离。
月午篱南道，前村半隐林。田翁独归处，荞麦露花深。
野树花初发，空山独见时。踟蹰历阳道，乡思满南枝。
百战未言非，孤军惊夜围。山河意气尽，泪湿美人衣。
把盏非怜酒，持竿不为鱼。唯应嵇叔夜，似我性慵疏。
坚轻筇竹杖，一枝有九节。寄与沃洲人，闲步青山月。
水浅鱼争跃，花深鸟竞啼。春光看欲尽，判却醉如泥。
沧溟八千里，今古畏波涛。此日征南将，安然渡万艘。
几经人事变，又见海涛翻。徒起如山浪，何曾洗至冤？
舟中采莲女，两两催妆梳。闻早渡江去，日高来起居。
台山初罢雾，岐海正分流。渔浦飏来笛，鸿逵翼去舟。
击石易得火，扣人难动心。今日朱门者，曾恨朱门深。
寿夭虽云命，荣枯亦大偏。不知雷氏剑，何处更冲天。
花开蝶满枝，花落蝶还稀。惟有旧巢燕，主人贫亦归。
青楼临大道，一上一回老。所思终不来，极目伤春草。
即是春风尽，仍沾夜雨归。明朝更来此，兼恐落花稀。
大朴逐物尽，哀我天地功。争得荣辱心，洒然归西风。
立石泥功状，天然诡怪形。未尝私祸福，终不费丹青。
杜甫栗亭诗，诗人多在口。悠悠二甲子，题纪今何有？
玳瑁应难比，斑犀定不加。天嫌未端正，满面与妆花。
我心岂不平，我目自不明。徒云备双足，天下何由行。
送君若浪水，叠叠愁思起。梦魂如月明，相送秋江里。
生持节操心，死作坚贞鬼。至今坟上春，草木无花卉。
疏杉低通滩，冷鹭立乱浪。草彩欲夷犹，云容空淡荡。
穿烟泉潺湲，触竹犊觳觫。荒篁香墙匡，熟鹿伏屋曲。
溪南越乡音，古柳渡江深。日晚无来客，闲船系绿阴。
一勺如琼液，将愚拟望贤。欲知心不变，还似饮贪泉。
山期须早赴，世累莫迟留。忽遇狂风起，闲心不自由。
破落古关城，犹能扼帝京。今朝行客过，不待晓鸡鸣。
万顷湖天碧，一星飞鹭白。此时放怀望，不厌为浮客。
醒来山月高，孤枕群书里。酒渴漫思茶，山童呼不起。
一岁犹未满，九泉何太深。唯余卷书草，相对共伤心。
怨莺新语涩，双蝶斗飞高。作个名春恨，浮生百倍劳。
琼英轻明生，石脉滴沥碧。玄铅仙偏怜，白帻客亦惜。
静烟临碧树，残雪背晴楼。冷天侵极戍，寒月对行舟。
南云走冷圭，北籁号空木。年年任霜霰，不减筼筜绿。
嫁得金吾子，常闻轻薄名。君心如不重，妾腰徒自轻。
兰眼抬路斜，莺唇映花老。金龙倾漏尽，玉井敲冰早。
孤光照还没，转益伤离别。妾若是嫦娥，长圆不教缺。
春风等君意，亦解欺桃李。写得去时真，归来不相似。
前回边使至，闻道交河战。坐想鼓鞞声，寸心攒百箭。
裁得尺锦书，欲寄东飞凫。胫短翅亦短，雌雄恋菰蒲。
长短裁浮筠，参差作飞凤。高楼微月夜，吹出江南弄。
溪空唯容云，木密不陨雨。迎渔隐映间，安问讴雅橹。
闲吟鲍照赋，更起屈平愁。莫引西风动，红衣不耐秋。
雨冷唯添暑，烟初不著春。数枝花颣小，愁杀扈芳人。
双眉初出茧，两鬓正藏鸦。自有王昌在，何劳近宋家。
相对莫辞贫，蓬蒿任塞门。无情是金玉，不报主人恩。
淮上能无雨，回头总是情。蒲帆浑未织，争得一欢成。
闻说融峰下，灵香似反魂。春来正堪采，试为劚云根。
后代称欢伯，前贤号圣人。且须谋日富，不要道家贫。
天问复招魂，无因彻帝阍。岂知千丽句，不敌一谗言。
北雁行行直，东流澹澹春。当时六朝客，还道帝乡人。
大堤春日暮，骢马解镂衢。请君留上客，容妾荐雕胡。
古态日渐薄，新妆心更劳。城中皆一尺，非妾髻鬟高。
渡口和帆落，城边带角收。如何茂陵客，江上倚危楼。
妾住东湖下，郎居南浦边。闲临烟水望，认得采菱船。
巫峡七百里，巫山十二重。年年自云雨，环佩竟谁逢？
桂冷微停素，峰干不遍岚。何谿背林处，犹覆定僧庵。
渐入新丰路，衰红映小桥。浑如七年病，初得一丸销。
酒旗菰叶外，楼影浪花中。醉帆张数幅，唯待鲤鱼风。
玉锸朝扶鬓，金梯晚下台。春衫将别泪，一夜两难裁。
合欢能解恚，萱草信忘忧。尽向庭前种，萋萋特地愁。
鬓乱羞云卷，眉空羡月生。中原犹将将，何日重卿卿？
南北路何长，中间万弋张。不知烟雾里，几只到衡阳？
桃李傍檐楹，无人赏春华。时情重不见，却忆菖蒲花。
君心莫淡薄，妾意正栖托。愿得双车轮，一夜生四角。
春庭晓景别，清露花逦迤。黄蜂一过慵，夜夜栖香蕊。
种花满西园，花发青楼道。花下一禾生，去之为恶草。
甲子今重数，生涯只自怜。殷勤元日日，欹午又明年。
虏黠虽多变，兵骄即易乘。犹须劳斥候，勿遣大河冰。
可是武陵溪，春芳著路迷。花明催曙早，云腻惹空低。
羽书传栈道，风火隔乡关。病眼那堪泣，伤心不到间。
宝马跋尘光，双驰照路旁。喧传报戚里，明日幸长杨。
得地牡丹盛，晓添龙麝香。主人犹自惜，锦幕护春霜。
且喜安能保，那堪病更忧。可怜藜杖者，真个种瓜侯。
灯影看须黑，墙阴惜草青。岁阑悲物我，同是冒霜萤。
一叶随西风，君行亦向东。知妾飞书意，无劳待早鸿。
菊开犹阻雨，蝶意切于人。亦应知暮节，不比惜残春。
借住郊园久，仍逢夏景新。绿苔行屐稳，黄鸟傍窗频。
幽径入桑麻，坞西逢一家。编篱薪带茧，补屋草和花。
梅雨和乡泪，终年共酒衣。殷勤华表鹤，羡尔亦曾归。
离乱身偶在，窜迹任浮沉。虎暴荒居迥，萤孤黑夜深。
景物皆难驻，伤春复怨秋。旋书红叶落，拟画碧云收。
兵待皇威振，人随国步安。万方休望幸，封岳始鸣銮。
终南最佳处，禅诵出青霄。群木澄幽寂，疏烟泛泬寥。
帝业山河固，离宫宴幸频。岂知驱战马，只是太平人。
秋江共僧渡，乡泪滴船回。一夜吴船梦，家书立马开。
形胜今虽在，荒凉恨不穷。虎狼秦国破，狐兔汉陵空。
永夜疑无日，危时只赖山。旷怀休戚外，孤迹是非间。
白日新年好，青春上国多。街平双阙近，尘起五云和。
孤枕闻莺起，幽怀独悄然。地融春力润，花泛晓光鲜。
绿树连村暗，黄花出陌稀。远陂春草绿，犹有水禽飞。
伏溜侵阶润，繁花隔竹香。娇莺方晓听，无事过南塘。
几处白烟断，一川红树时。坏桥侵辙水，残照背村碑。
水榭花繁处，春晴日午前。鸟窥临槛镜，马过隔墙鞭。
闲吟秋景外，万事觉悠悠。此夜若无月，一年虚过秋。
东风日边起，草木一时春。自笑中华路，年年送远人。
拥棹思悠悠，更深泛积流。唯将一星火，何处宿芦洲。
妾命何太薄，不及宫中水。时时对天颜，声声入君耳。
君子慎所履，小人多所疑。尼甫至圣贤，犹为匡所縻。
良工指君疑，真玉却非玉。寄言怀宝人，不须伤手足。
先贤忧民诈，观迹成纲纪。自有书契来，争及结绳理。
旧业传家有宝刀，近闻馀力更挥毫。腰间印佩黄金重，
愁将万里身，来伴看花人。何事独惆怅，故园还又春。
别路垂杨柳，秋风凄管弦。青楼君去后，明月为谁圆。
侬家云水本相知，每到高斋强展眉。瘦竹亸烟遮板阁，
相聚即为邻，烟火自成簇。约伴过前溪，撑破蘼芜绿。
随梦入池塘，无心在金谷。青风自年年，吹遍天涯绿。
金谷风露凉，绿珠醉初醒。珠帐夜不收，月明堕清影。
玉人下瑶台，香风动轻素。画角弄江城，鸣珰月中堕。
托根蟠泰华，倚干蚀莓苔。谁云山泽间，而无梁栋材？
姓氏司空贵，官班御史卑。老夫如且在，不用叹屯奇。
紫府归期断，芳洲别思迢。黄金作人世，只被岁寒消。
风雨去愁晚，关河归思凉。西游无紫气，一夕九回肠。
天地太萧索，山川何渺茫。不堪星斗柄，犹把岁寒量。
野水千年在，闲花一夕空。近来浮世狭，何似钓船中。
三年离水石，一旦隐樵渔。为问青云上，何人识卷舒。
平野有千里，居人无一家。甲兵年正少，日久戍天涯。
一醉六十日，一裘三十年。年华经几日，日日掉征鞭。
金阁倚云开，朱轩犯雪来。三冬辛苦样，天意似难栽。
叠浪与云急，翠兰和意香。风流化为雨，日暮下巫阳。
浊河从北下，清洛向东流。清浊皆如此，何人不白头？
霁景明如练，繁英杏正芳。姮娥应有语，悔共雪争光。
我爱窦高士，弃官仍在家。为嫌句漏令，兼不要丹砂。
认得前家令，宫人泪满裾。不知梁佐命，全是沈尚书。
小院无人夜，烟斜月转明。清宵易惆怅，不必有离情。
八韵与五字，俱为时所先。幽魂应自慰，李白墓相连。
暴乱免遗折，森罗贤达名。末郎何所取，叨继外门荣。
唐昌树已荒，天意眷文昌。晓入微风起，春时雪满墙。
乱前看不足，乱后眼偏明。却得蓬蒿力，遮藏见太平。
贤人骨已销，墓树几荣凋。正直魂如在，斋心愿一招。
松格一何高，何人号乳毛？霜天寓直夜，愧尔伴闲曹。
落第春相困，无心惜落花。荆山归不得，归得亦无家。
晓陌携笼去，桑林路隔淮。何如斗百草，赌取凤凰钗？
湘水似伊水，湘人非故人。登临独无语，风柳自摇春。
禾黍不阳艳，竞栽桃李春。翻令力耕者，半作卖花人。
细雨湿萋萋，人稀江日西。春愁肠已断，不在子规啼。
登高迎送远，春恨并依依。不得沧洲信，空看白鹤归。
残阳楚水畔，独吊舜时人。不及庙前草，至今江上春。
烟外桡声远，天涯幽梦回。争知江上客，不是故乡来。
云物阴寂历，竹木寒青苍。水冷鹭鸶立，烟月愁昏黄。
细雨桃花水，轻鸥逆浪飞。风头阻归棹，坐睡倚蓑衣。
虽可忘忧矣，其如作病何。淋漓满襟袖，更发楚狂歌。
江海扁舟客，云山一衲僧。相逢两无语，若个是南能。
桥下浅深水，竹间红白花。酒仙同避世，何用厌长沙。
溪边花满枝，百鸟带香飞。下有一白鹭，日斜翘石矶。
楼上澹山横，楼前沟水清。怜山又怜水，两处总牵情。
去是黄昏后，归当胧腮时。衩衣吟宿醉，风露动相思。
抬镜仍嫌重，更衣又怕寒。宵分未归帐，半睡待郎看。
戍火三笼滞晚程，枯桑系马上寒城。满川落照无人过，
万卉春风度，繁花夏景长。馆娃人尽醉，西子始新妆。
终日冲奔浪，何年坠乱风？谢公堪入咏，目极在云中。
隐隐隔千里，巍巍知几重。平时未能去，梦断一声钟。
秋雨空山夜，非君不此来。高于剡溪雪，一棹到门回。
目极家山远，身拘禁苑深。烟霄惭暮齿，麋鹿愧初心。
染亦不可成，画亦不可得。苌弘未死时，应无此颜色。
茅屋深湾里，钓船横竹门。经营衣食外，犹得弄儿孙。
五里复五里，去时无住时。日将家渐远，犹恨马行迟。
大海波涛浅，小人方寸深。海枯终见底，人死不知心。
帝里无相识，何门迹可亲。愿开言重口，荐与分深人。
闻莺才觉晓，闭户已知晴。一带窗间月，斜穿枕上生。
亢阳今已久，嘉雨自云倾。一点不斜去，极多时下成。
莫恨红裙破，休嫌白屋低。请看京与洛，谁在旧香闺？
梦觉笙歌散，空堂寂寞秋。更闻城角弄，烟雨不胜愁。
养尔逢多难，常忧学已迟。辟疆为上相，何必待从师。
乱世时偏促，阴天日易昏。无言搔白首，憔悴倚东门。
井邑斜连北，蓬瀛直倚东。秋高岩溜白，日上海波红。
北阙新王业，东城入羽书。秋风满林起，谁道有鲈鱼。
泽国多芳草，年年长自春。应从屈平后，更苦不归人。
碧嶂猿啼夜，新秋雨霁天。谁人爱明月，露坐洞庭船。
一片寒塘水，寻常立鹭鸶。主人贫爱客，沽酒往吟诗。
对酒何曾醉，寻僧未觉闲。无人不惆怅，终日见南山。
珠箔映高柳，美人红袖垂。忽闻半天语，不见上楼时。
海燕频来去，西人独滞留。天边又相送，肠断故园秋。
满地梨花白，风吹碎月明。大家寒食夜，独贮望乡情。
夜泊江门外，欢声月里楼。明朝归去路，犹隔洞庭秋。
圆光照一海，远客在孤舟。相忆无期见，中宵独上楼。
清猿啼不住，白水下来新。八月莫为客，夜长愁杀人。
长门春欲尽，明月照花枝。买得相如赋，君恩不可移。
长安牡丹开，绣毂辗晴雷。若使花长在，人应看不回。
古树春风入，阳和力太迟。莫言生意尽，更引万年枝。
十载元正酒，相欢意转深。自量麋鹿分，只合在山林。
宠极辞同辇，恩深弃后宫。自题秋扇后，不敢怨春风。
独诏胡衣出，天花落殿堂。他人不敢妒，垂泪向君王。
少壮经勤苦，衰年始浪游。谁怜不龟手，他处却封侯。
三月寒食时，日色浓于酒。落尽墙头花，莺声隔原柳。
白鸟波上栖，见人懒飞起。为有求鱼心，不是恋江水。
日暮片帆落，江村如有情。独对沙上月，满船人睡声。
蛙声近过社，农事忽已忙。邻妇饷田归，不见百花芳。
江心秋月白，起柁信潮行。蛟龙化为人，半夜吹笛声。
欲羡农家子，秋新看刈禾。苏秦无负郭，六印又如何。
牧竖持蓑笠，逢人气傲然。卧牛吹短笛，耕却傍溪田。
故里琴樽侣，相逢近腊梅。江村买一醉，破泪却成咍。
宰嚭亡吴国，西施陷恶名。浣纱春水急，似有不平声。
槿花不见夕，一日一回新。东风吹桃李，须到明年春。
月上随人意，人闲月更清。朱楼高百尺，不见到天明。
雨足高田白，披蓑半夜耕。人牛力俱尽，东方殊未明。
寻僧已寂寞，林下锁山房。松竹虽无语，牵衣借晚凉。
惜别远相送，却成惆怅多。独归回首处，争那暮山何。
一朵又一朵，并开寒食时。谁家不禁火，总在此花枝。
出山不得意，谒帝值戈鋋。岂料为文日，翻成用武年。
三篱盖驰道，风烈一无取。时见牧牛童，嗔牛吃禾黍。
三庚到秋伏，偶来松槛立。热少清风多，开门放山入。
当年歌舞时，不说草离离。今日歌舞尽，满园秋露垂。
不独满池塘，梦中佳句香。春风有馀力，引上古城墙。
风回山火断，朝落岸冰高。名终埋不得，骨任朽何妨。
押引蝗虫到洛京，合消郡守远相迎。到此今经三纪春。
院似禅心静，花如觉性圆。自然知了义，争肯学神仙。
十二街如市，红尘咽不开。洒蹄骢马汗，没处看花来。
貌高清入骨，帝里旧临坛。出语经相似，行心佛证安。
种荷玉盆里，不及沟中水。养雉黄金笼，见草心先喜。
东园宫草绿，上下飞相逐。君恩不禁春，昨夜花中宿。
人莫嫌山小，僧还爱寺灵。殿高神气力，龙活客丹青。
一种灵苗异，天然体性虚。叶如斜界纸，心似倒抽书。
山顶绝茅居，云泉绕枕虚。烧移僧影瘦，风展鹭行疏。
阴阴亭际间，相顾惨离颜。一片云飞去，嵯峨空魏山。
潺潺伊洛河，寂寞少恩波。銮驾久不幸，洛阳春草多。
无语与花别，细看枝上红。明年又相见，还恐是愁中。
泪干红落脸，心尽白垂头。自此方知怨，从来岂信愁。
南溪有仙涧，咫尺非人间。泠泠松风下，日暮空苍山。
远天明月出，照此谁家楼。上有罗衣裳，凉风吹不休。
莫问古宫名，古宫空有城。惟应东去水，不改旧时声。
淼淼三江水，悠悠五岭关。雁飞犹不度，人去若为还。
幻生还幻灭，大幻莫过身。安心自有处，求人无有人。
早秋惊叶落，飘零似客心。翻飞未肯下，犹言惜故林。
青鸟衔葡萄，飞上金井栏。美人恐惊去，不敢卷帘看。
小山压大山，大山全无力。羞见故乡人，从此投外国。
两京作斤卖，五溪无人采。夷夏虽有殊，气味都不改。
司空犹不作，那敢作司徒。幸有山翁号，如何不见呼。
江畔送行人，千山生暮氛。谢安团扇上，为画敬亭云。
欲上祝融峰，先登古石桥。凿开巇嶮处，取路到丹霄。
迎风啸未已，和雨落穀穀。千枝与万枝，不如一竿竹。
燕山窦十郎，教子有义方。灵椿一株老，丹桂五枝芳。
街鼓侵人急，西倾日欲斜。黄泉无旅店，今夜宿谁家。
胡笳闻欲死，汉月望还生。日华离碧海，云影散青霄。
石城古岸头，一望思悠悠。几许六朝事，不禁江水流。
渐老将谁托，劳生每自惭。何当重携手，风雨满江南。
归鸟入平野，寒云在远村。徒令睇望久，不复见王孙。
倚筇聊一望，何处是秦川。草色初晴路，鸿声欲暮天。
关河月未晓，行子心已急。佳人无一言，独背残灯泣。
寒烛照清夜，笙歌隔藓墙。一从飞燕入，便不见君王。
警露精神异，冲天羽翼新。千年一归日，谁识令威身。
恩酬期必报，岂是辄轻生。神剑冲霄去，谁为平不平。
欲唱玄云曲，知音复谁是。采掇情未来，临池画春水。
芳草温阳客，归心浙水西。临风青桂楫，几日白蘋溪。
颜色尤难近，馨香不易通。朱门金锁隔，空使怨春风。
翠色晴来近，长亭路去遥。无人折烟缕，落日拂溪桥。
征赋常登限，名山管最多。吏闲民讼少，时得访烟萝。
竞爱松筠翠，皆怜桃李芳。如求济世广，桑柘愿商量。
佐邑惭无术，敢言贫与清。风骚谁是主，烟月自关情。
细丽披金彩，氛氲散远馨。泛杯频奉赐，缘解制颓龄。
昨朝才解冻，今日又开花。帝力无人识，谁知玩物华。
碧草垂低岸，东风起细波。横汾从游宴，何谢到天河。
细韵风中远，寒青雪后浓。繁阴堪避雨，效用待东封。
劲节生宫苑，虚心奉豫游。自然名价重，不羡渭川侯。
绿树成阴后，群芳稍歇时。谁将新濯锦，挂向最长枝。
岭外春过半，途中火又新。殷勤清远峡，留恋北归人。
松节凌霜久，蓬根逐吹频。群生各有性，桃李但争春。
散诞爱山客，凄凉怀古心。寒风天阙晚，尽日倚轩吟。
日觉儒风薄，谁将霸道羞。乱臣无所惧，何用读春秋。
阴去为膏泽，晴来媚晓空。无心亦无滞，舒卷在东风。
一种和风至，千花未放妍。草心并柳眼，长是被恩先。
年年二月暮，散乱杂飞花。雨过微风起，狂飘千万家。
群木方憎雪，开花长在先。流莺与舞蝶，不见许因缘。
旌旗赴天台，溪山晓色开。万家悲更喜，迎佛送如来。
井梧纷堕砌，寒雁远横空。雨久莓苔紫，霜浓薜荔红。
新霜染枫叶，皎月借芦花。废宅寒塘水，荒坟宿草烟。
叶似新蒲绿，身如乱锦缠。任君千度剥，意气自冲天。
似玉来投狱，抛家去就枷。可怜两片木，夹却一枝花。
昨日方髽髻，如今满颔髯。紫阁无心恋，青山有意潜。
暧暧村烟暮，牧童出深坞。骑牛不顾人，吹笛寻山去。
自从君去夜，锦幌孤兰麝。攲枕对银缸，秦筝绿窗下。
江枫自蓊郁，不竞松筠力。一叶落渔家，残阳带秋色。
巴江江水色，一带浓蓝碧。仙女瑟瑟衣，风梭晚来织。
拂拂生残晖，层层如裂绯。天风剪成片，疑作仙人衣。
渡溪溪水急，水溅罗衣湿。日暮犹未归，盈盈水边立。
素律铄欲脆，青女妒复稀。月冷天风吹，叶叶干红飞。
风起即千里，风回翻问津。沈思宦游者，何啻使风人。
两山斗咽喉，群石矗牙齿。行客无限愁，横吞一江水。
中剑斫耳缺，被箭射胛过。为将须有胆，有胆即无贾。
恨苦泪不落，耿然东北心。空囊与瘦马，羁绁意应深。
驻马高溪侧，旅人千里情。雁山山下水，还作此泉声。
九十九冈遥，天寒雪未消。羸童牵瘦马，不敢过危桥。
系缆石城下，恣吟怀暂开。江人桡艇子，将谓莫愁来。
石室寒飙警，孙枝雅器裁。坐来山水操，弦断吊尘埃。
归来无所利，骨肉亦不喜。黄犬却有情，当门卧摇尾。
荷叶罩芙蓉，圆青映嫩红。佳人南陌上，翠盖立春风。
画阁余寒在，新年旧燕归。梅花犹带雪，未得试春衣。
峄阳桐半死，延津剑一沈。如何宿昔内，空负百年心。
花寒未聚蝶，色艳已惊人。悬知陌上柳，应妒手中春。
徒闻管弦切，不见舞腰回。赖有歌梁合，尘飞一半来。
双燕今朝至，何时发海滨。窥檐向人语，如道故乡春。
零落多依草，芳香散著人。低檐一枝在，犹占满堂春。
向晚小乘游，朝来新上头。从来许长袖，未有客难留。
秋至皆零落，凌波独吐红。托根方得所，未肯即随风。
二八如同雪，三春类早花。分行向烛转，一种逐风斜。
丹籍生涯浅，黄泉归路深。不及江陵树，千秋长作林。
数点当秋霁，不知何处峰。更无声接续，空有影相随。
海色连四明，仙舟去容易。天籍岂辄问，不是卑朝士。
一朝入紫宫，万古遗芳尘。至今溪边花，不敢娇青春。
塞日穿痕断，边鸿背影飞。缥缈浮黄屋，阴沈护御衣。
绿叶红英遍，仙经自讨论。偶移岩畔菊，锄断白云根。
宝台侵汉远，金地接霞高。何必游天外，忻此契卢敖。
迤逦清居台，连延白云外。侧聆天上语，下视飞鸟背。
魏王铜雀妓，日暮管弦清。一见西陵树，心悲舞不成。
拂尘开按匣，何事独颦眉。古调俗不乐，正声君自知。
荒郊昨夜雪，羸马又须行。四顾无人迹，鸡鸣第一声。
季子让社稷，又能听国风。宁知千载后，蘋藻冷祠宫。
刺举官犹屈，风谣政已成。行看换龟组，奏最谒承明。
举意三江竭，兴心四海枯。南游李邕死，北望宋珪殂。
午醉醒来晚，无人梦自惊。夕阳如有意，长傍小窗明。
狂风拔倒树，树倒根已露。上有数枝藤，青青犹未悟。
汉国山河在，秦陵草树深。暮云千里色，无处不伤心。
君为河边草，逢春心剩生。妾如台上镜，得照始分明。
洛浦风流雪，阳台朝暮云。闻琴不肯听，似妒卓文君。
碧玉上官妓，出入千花林。珠被玳瑁床，感郎情意深。
烛与人相似，通宵遽白煎。不应须下泪，只是为人然。
万事皆零落，平生不可思。惟余酒中趣，不减少年时。
轮如明月尽，罗似薄云穿。无由重掩笑，分在秋风前。
踟蹰下山妇，共申别离久。为问织缣人，何必长相守。
自从别銮殿，长门几度春。不知金屋里，更贮若为人。
闽越曾为塞，将军旧置营。我歌空感慨，西北望神京。
羡君初拜职，嗟我独无名。且是正员尉，全胜兼试卿。
静居青嶂里，高啸紫烟中。尘世连仙界，琼田前路通。
去国投兹土，编茅隐旧踪。年年秋水上，独对数株松。
城外升山寺，城中望宛然。及登无半日，欲到已经年。
汾桂秋水阔，宛似到阊门。惆怅江湖思，惟将南客论。
青鹢苦幽独，隔江相对稀。夜寒芦叶雨，空作一声归。
托根虽异所，飘叶早相依。因风若有便，更共入云飞。
雨滴空阶晓，无心换夕香。井梧花落尽，一半在银床。
石沈辽海阔，剑别楚山长。会合知无日，离心满夕阳。
弃置今何道，当时且自亲。还将旧来意，怜取眼前人。
绿影竞扶疏，红姿相照灼。不学桃李花，乱向春风落。
沙头一水禽，鼓翼扬清音。只待高风便，非无云汉心。
此君临此池，枝低水相近。碧色绿波中，日日流不尽。
溶溶溪口云，才向溪中吐。不复归溪中，还作溪中雨。
平生偏好酒，劳尔劝吾餐。但得杯中满，时光度不难。
日月金轮动，旃檀碧树秋。塔分鸿雁翅，钟挂凤凰楼。
昔别容如玉，今来鬓若丝。泪痕应共见，肠断阿谁知？
昨夜巫山中，失却阳台女。朝来香阁里，独伴楚王语。
畴昔鸳鸯侣，朱门贺客多。如今无此事，好去莫相过。
路扫饥寒迹，天哀志气人。休零离别泪，携手入西秦。
我婿去重湖，临窗泣血书。殷勤凭燕翼，寄与薄情夫。
别路云初起，离亭叶正飞。所嗟人异雁，不作一行归。
已漏风声罢，绳持也不禁。一从经落后，无复有贞心。
玉烛制袍夜，金刀呵手裁。锁寄千里客，锁心终不开。
流水何太急，深宫尽日闲。殷勤谢红叶，好去到人间。
一入深宫里，无由得见春。题诗花叶上，寄与接流人。
旧宠悲秋扇，新恩寄早春。聊题一片叶，将寄接流人。
露涤清音远，风吹数叶齐。声声似相接，各在一枝栖。
气余三五喘，花剩两三枝。话别一尊酒，相邀无后期。
红叶醉秋色，碧溪弹夜弦。佳期不可再，风雨杳如年。
黄鸟翻红树，青牛卧绿苔。渚宫歌舞地，轻雾锁楼台。
年年人自老，日日水东流。庭芳自摇落，永念结中肠。
天汉凉秋夜，澄澄一镜明。山空猿屡啸，林静鹊频惊。
脉脉长摅气，微微不离心。叩头从此去，烦恼阿谁禁。
白露湿庭砌，皓月临前轩。此时去留恨，含思独无言。
谁家少年儿，心中暗自欺。不道终不可，可即恐郎知。
金刀剪紫绒，与郎作轻履。愿化双仙凫，飞来入闺里。
可惜春时节，依前独自游。无端两行泪，长只对花流。
垂涕凭回信，为语柳园人。情知独难守，又是一阳春。
苦见人间世，思归洞里天。纵令山鸟语，不废野人眠。
西塞长云尽，南湖片月斜。漾舟人不见，卧入武陵花。
古墓石棱棱，寒云晚景凝。空悲虎溪月，不见雁门僧。
天台众峰外，华顶当寒空。有时半不见，崔嵬在云中。
众美仍罗列，群英已古今。也知生死分，那得不伤心。
去住俱为客，分悲损性情。共作无期别，谁能访死生。
羊皮赎去士，马革敛还尸。天下方无事，孝廉非哭时。
尺素如残雪，结为双鲤鱼。欲知心里事，看取腹中书。
百尺井栏上，数株桃已红。念君辽海北，抛妾宋家东。
乌头虽黑白有时，唯有潜离与暗别，彼此甘心无后期。
不住东林寺，云泉处处行。近臣那得识，禅客本无名。
一见嵩山老，吾生恨太迟。问君年几许，曾出上皇时。
西底空流水，东垣但聚云。最伤梅岭望，花雪正纷纷。
人生分已定，富贵岂妄来。不见海底泥，飞上成尘埃。
夜夜忆故人，长教山月待。今宵故人至，山月知何在。
欲问采灵药，如何学无生。爱鹤颇似君，且非求仙情。
清浅白沙滩，绿蒲尚堪把。家住水东西，浣纱明月下。
我欲长生梦，无心解伤别。千里万里心，只似眼前月。
不意入前溪，爱溪从错落。清清鉴不足，非是深难度。
九日山僧院，东篱菊也黄。俗人多泛酒，谁解助茶香。
攲枕听寒更，寒更发还住。一夜千万声，几声到君处。
常爱西林寺，池中月出时。芭蕉一片叶，书取寄吾师。
山僧不厌野，才子会须狂。何处销君兴，春风摆绿杨。
汉家仪礼盛，名教出诸颜。更见尚书后，能文在子山。
只将陶与谢，终日可忘情。不欲多相识，逢人懒道名。
峰色秋天见，松声静夜闻。影孤长不出，行道在寒云。
山僧虽不饮，酤酒引陶潜。此意无人别，多为俗士嫌。
山顶东西寺，江中旦暮潮。归心不可到，松路在青霄。
花开满树红，花落万枝空。唯馀一孕在，明日定随风。
野外有一人，独立无四邻。彼见是我身，我见是彼身。
天女来相试，将花欲染衣。禅心竟不起，还捧旧花归。
乞我百万金，封我异姓王。不如独悟时，大笑放清狂。
春歌已寂寂，古水自涓涓。徒误时人辈，伤心作逝川。
吾道本无我，未曾嫌世人。如今到城市，弥觉此心真。
天公何时有，谈者皆不经。谁道贤人死，今为傅说星。
疏阴花不动，片景松梢度。夏日旧来长，佳游何易暮。
林杪不可分，水步遥难辨。一片山翠边，依稀见村远。
不惯人间别，多应忘别时。逢山又逢水，只畏却来迟。
常随山上下，忽限江南北。共是忘情人，何由肯相忆。
路逢一老翁，两鬓白如雪。一里二里行，四回五回歇。
多求待心足，未足旋倾覆。明知贪者心，求荣不求辱。
为忆南游人，移家大堤住。千帆万帆来，尽过门前去。
古冢密于草，新坟侵官道。城外无闲地，城中人又老。
新蝉终夜叫，嘒嘒隔溪濆。杜宇仍相杂，故人闻不闻？
一别一公后，相思时一吁。眼中疮校未，般若偈持无。
荒岸烧未死，白云痴不动。极目无人行，浪打取鱼笼。
高步南山南，高歌北山北。数载买柑橙，山资近又足。
昨夜楚钟鸣，飞霜下楚城。定知迁客鬓，先向鉴中生。
夜雨山草湿，爽籁杂枯木。闲吟竺仙偈，清绝过于玉。
落日碧江静，莲唱清且闲。更寻花发处，借月过前湾。
霜月夜裴回，楼中羌笛催。晓风吹不尽，江上落残梅。
洁白虽堪爱，腥膻不那何。到头从所欲，还汝旧沧波。
一水绕孤岛，闲门掩春草。曾无长者辙，枉此问衰老。
君到香山寺，探幽莫损神。且寻风雅主，细看乐天真。
只爱满我腹，争如满害身。到头须扑破，却散与他人。
春风有何情，旦暮来林园。不问桃李主，吹落红无言。
镜湖中有月，处士后无人。荻笋抽高节，鲈鱼跃老鳞。
云鹤性孤单，争堪名利关。衔恩虽入国，辞命却归山。
故园归未得，此日意何伤。独坐水边草，水流春日长。
宫门一闲入，临水凭栏立。无人知我来，朱顶鹤声急。
华州回道人，来到岳阳城。别我游何处，秋空一剑横。
得饮摅公酒，复登摅公舟。便得神体清，超遥旷无忧。
燕市人皆去，函关马不归。若逢山下鬼，环上系罗衣。
风软景和煦，异香馥林塘。登高一长望，信美非吾乡。
蜀路南行，燕师北至。本拟白日升天，且看黑龙饮渭。
一粒红稻饭，几滴牛颔血。珊瑚枝下人，衔杯吐不歇。
素面已云妖，更著花钿饰。脸横一寸波，浸破吴王国。
故人住南郭，邀我对芳樽。欢畅日云暮，不知城市喧。
人惊此路险，我爱山前深。犹恐佳趣尽，欲行且沉吟。
平昔同邑里，经年不相思。今日成远别，相对心凄其。
遮莫冬冬动，须倾满满杯。金吾如借问，但道玉山颓。
寺隔残潮去。采药过泉声。林塘秋半宿，风雨夜深来。
枕有思乡泪，门无问疾人。尘埋床下履，风动架头巾。
徐徐东海出，渐渐上天衢。此夜一轮满，清光何处无。
嵯峨山上石，岁岁色长新。若使尽成宝，谁为知己人。
绰约离尘世，从容上太清。云衣无绽日，鹤驾没遥程。
几劫澄烦思，今身仅小成。誓将云外隐，不向世间存。
三珠并一珠，驴马没人驱。岁月甲庚午，中兴戊己土。
魍魉何曾见，头旋即下神。图他衫子段，诈道大王嗔。
平生才不足，立身信有余。自叹无大故，君子莫相疏。
君子既执迷，无由达情素。明月海山上，秋风独归去。
共作云山侣，俱辞世界尘。静思前日事，抛却几年身。
华岳无三尺，东瀛仅一杯。入云骑彩凤，歌舞上蓬莱。
人世徒纷扰，其生似梦华。谁言今昔里，俯首视云霞。
酒尽君莫沾，壶倾我当发。城市多嚣尘，还山弄明月。
无事到扬州，相携上酒楼。药囊为赠别，千载更何求。
常欲栖山岛，闲眠玉洞寒。丹哥时引舞，来去跨云鸾。
愁见唱阳春，令人离肠结。郎去未归家，柳自飘香雪。
琴弹碧玉调，药炼白朱砂。解酝顷刻酒，能开非时花。
露下瑶簪湿，云生石室寒。星坛鸾鹤舞，丹灶虎龙蟠。
世有无穷事，生知遂百春。问程方外路，宜是上清人。
马带桃花锦，裙衔绿草罗。定知帏帽底，仪容似大哥。
道善何曾善，言兴且不兴。如来烧赤尽，惟有一群僧。
将肉遣狼守，置骨向狗头。自非阿罗汉，焉能免得偷。
刺鼻何曾嚏，蹋面不知嗔。高生两个齿，自谓得胜人。
崔子曲如钩，随例得封侯。髆上全无项，胸前别有头。
高下八九尺，东西六七步。突兀当厅坐，几许遮贤路。
索头连背暖，漫裆畏肚寒。只因心浑浑，所以面团团。
耸膊成山字，埋肩不出头。谁家麟角上，画此一猕猴。
名长意短，口正心邪。弃忠贞于郑国，忘信义于吾家。
莫以真留妾，从他理管弦。容华难久驻，知得几多年。
卜筑郊原古，青山无四邻。扶疏绕屋树，寂寞独归人。
耸辔排金阙，乘轩上汉槎。浮名何足恋，高举入烟霞。
桃花洞口开，香蕊落莓苔。佳景虽堪玩，萧郎殊未来。
月明阶悄悄，影只腰身小。谁是鶱翔人，愿为比翼鸟。
幽室锁妖艳，无人兰蕙芳。春风三十载，不尽罗衣香。
琴瑟情虽重，山林志自深。常忧时节变，辜负百年心。
一尉惭梅福，三年愧孟光。此情何所喻，川上有鸳鸯。
彼见是忘忧，此看同腐草。青山与白云，方展我怀抱。
九登龙门山，三饮太湖水。毕竟不成龙，命负张胡子。
神女得张硕，文君遇长卿。逢时两相得，聊足慰多情。
既食丈人粟，又饱丈人刍。今日相偿了，永离三恶途。
鸟鼠是家川，周王昔猎贤。一从离子卯，应见海桑田。
色分蓝叶青，声比磬中鸣。七月初七夜，吾当示汝形。
楚水平如镜，周回白鸟飞。金陵几多地，一去不知归。
岭上千峰秀，江边细草春。今逢浣纱石，不见浣纱人。
黄帝上天时，鼎湖元在兹。七十二玉女，化作黄金芝。
物类易迁变，我行人不见。珍重任彦思，相别日已远。
莫问我姓名，向君言亦空。潮生沙骨冷，魂魄悲秋风。
陊江三十年，潮打形骸朽。家人都不知，何处奠杯酒。
我有敌国雠，无人可为雪。每至秦陇头，游魂自呜咽。
虚虚复空空，瞬息天地中。假合成此像，吾亦非吾躬。
幽明虽异路，平昔忝攻文。欲知潜昧处，山北两孤坟。
门依楚水岸，身寄洋州馆。望月独相思，尘襟泪痕满。
忽作无期别，沈冥恨有余。长安虽不远，无信可传书。
我本邯郸士，祇役死河湄。不得家人哭，劳君行路悲。
秋径填黄叶，寒摧露草根。猿声一叫断，客泪数重痕。
我昔胜君昔，君今胜我今。荣华各异代，何用苦追寻。
玉钗空中堕，金钏色已歇。独泣谢春风，秋夜伤明月。
海门连洞庭，每去三千里。十载一归来，辛苦潇湘水。
未到桃源时，长忆出家景。及到桃源了，还似鉴中影。
当途当途见，芜湖芜湖见。八月十五夜，一似没柄扇。
道格何曾格，言糊又不糊。浑身总是眼，还解识人无。
行似针毡动，卧若栗球圆。莫欺如此大，谁敢便行拳。
自是硇砂发，非干骇石伤。牒高身上职，碗大背边创。
吃得肚婴撑，寻思绕寺行。空中设罗网，只待杀众生。
走却坐禅客，移将不动尊。世间颠倒事，八万四千门。
破落三间屋，萧条一旅人。不知负何事，生死厄于陈。
灵岿作尽业，惟恭继其迹。地狱千万重，莫厌排头入。
紫绿终朝染，因何不识非。莆田竹木贵，背负十柴归。
侧坡蛆蜫蜦，蚁子竞来拖。一朝白雨中，无钝无喽罗。
呼十却为石，唤针将作真。忽然云雨至，总道是天因。
鄠县李长官，横琴膝上弄。不闻有政声，但见手子动。
昔人有玉碗，击之千里鸣。今日睹斯文，碗有当时声。
终南南太守，南郡在云南。闲向南亭醉，南风变俗谈。
员外由来美，郎中望亦优。宁知粉署里，翻作土山头。
御史非常任，参军不久居。待君迁转后，此职还到余。
暗去也没雨，明来也没云。日头赫赤出，地上绿氤氲。
檐前飞七百，雪白后园强。饱食房里侧，家粪集野螂。
遥看沧海城，杨柳郁青青。中央一群汉，聚坐打杯觥。
龙褒有何罪，天恩放岭南。敕知无罪过，追来与将军。
崇裕有幸会，得遇明流行。司士向京去，旷野哭声哀。
面作天地玄，鼻有雁门紫。既无左达承，何劳罔谈彼。
榆儿复榆妇，造屋兼造车。十七八九夜，还书复借书。
陆余庆，笔头无力觜头硬。一朝受辞讼，十日判不竟。
叔慎骑乌马，僧伽把漆弓。唤取长安令，共猎北山熊。
后行祠屯，不博中行都门。中行礼部，不博前行驾库。
不须赛神明，不必求巫祝。尔莫犯卢公，立便有祸福。
萧佺驸马子，邹昉骆驼儿。非关道德合，只为钱相知。
宁食三斗艾，不见屈突盖。宁服三斗葱，不逢屈突通。
佳城今已开，虽开不葬埋。漆灯犹示灭，留待沈彬来。
一只青乌子，飞来五两头。借问船轻重，寄信到扬州。
欲陷不陷被藤缚，欲落不落被沙阁，五百年后遇熊博。
此水连泾水，双珠血满川。青牛将赤虎，还号太平年。
两角女子绿衣裳，端坐太行邀君王，一止之月必消亡。
高苑之树枯已荣，淄川之水浑已澄，邹邑之民仆已行。
邻邑谷不登，我土丰粢盛。禾稼美如云，实系我使君。
吾乡有鬼巫，惑人人不知。天子正尊信，左公能杀之。
我欲逃乡里，我欲去坟墓。左公今既来，谁忍弃之去。
鲁地抑种稻，一概被水沫。年年索蟹夫，百姓不可活。
廉州颜有道，性行同庄老。爱民如赤子，不杀非时草。
野鸭滩头宿，朝朝被鹘梢。忽惊飞入水，留命到今朝。
尔后一千岁，此地化为泉。赖逢邬侍御，移我向高原。
丁与水同宫，王将耳口同。尹来居口上，山岫获重重。
龙举头，猳掉尾。羊为兄，猴作弟。羊归穴，猴离次。
龙城柳，神所守。驱厉鬼，山左首。福土氓，制九丑。
欲知圣人姓，由八二十一。欲知圣人名，果头三屈律。
日日草重生，悠悠傍素城。诸侯逐兔白，夏满镜湖平。
评事不读律，博士不寻章。糊心宣抚使，眯目圣神皇。
欲识圣人姓，千里草青青。欲识圣人名，日从日上生。
不怕上兰单，惟愁答辨难。无钱求案典，生死任都官。
可怜圣善寺，身著绿毛衣。牵来河里饮，蹋杀鲤鱼儿。
山南乌鹊窠，山北金骆驼。镰柯不凿孔，斧子不施柯。
岑愔獠子后，崔湜令公孙。三人相比校，莫贺咄骨浑。
补阙连车载，拾遗平斗量。欔槌侍御史，碗脱侍中郎。
新禾不入箱，新麦不入场。迨及八九月，狗吠空垣墙。
洮河李阿婆，鄯州王伯母。见贼不敢斗，总由曹新妇。
龛龙去东海，时日隐西斜。敬文今不在，碎石入流沙。
树下彼何人，不语真吾好。语若及日中，烟霏谢成宝。
白日无谈人，谈人则害生。昏夜无说鬼，说鬼则怪至。
枣子塞鼻孔，悬栖阁却种。蝉鸣蛁蟟唤，黍种糕糜断。
藤花无次第，万朵一时开。不是周从事，何人唤我来。
赠尔乌玉玦，泉清研须洁。避暑悬葛囊，临风度梅月。
此物不难知，一雄兼一雌。谁将打破看，方明混沌时。
近来好裹束，各自竞尖新。秤无三五两，因何号一斤。
圆似珠，色如丹。傥能擘破同分吃，争不惭愧洞庭山。
太乙接天河，金华宝贝多。郡侯六十六，别处不经过。
太岁当头坐，诸神不敢当。其中有一物，常带洞庭香。
莫打南来雁，从他向北飞。打时双打取，莫遣两分离。
可致清川广，难量利物功。涓流此山下，谁识去无穷。
安得神仙术，试为施康济。使此平望村，如吾江子汇。
延绵不可穷，寒光彻云际。落石早雷鸣，溅空春雨细。
象曰云雷屯，大君理经纶。马上取天下，雪中朝海神。
春来冰未泮，冬至雪初晴。为报方袍客，丰年瑞已成。
山榴逼砌栽，山火一团开。尽日风兼雨，春渠拥作堆。
诗王本在陈芳国，九夜扪之麟篆熟，声振扶桑享天福。
合沓牵数峰，奔地镇平楚。中间最高顶，髣髴接天语。
彼美汉东国，川藏明月辉。宁知丧乱后，更有一珠归。
石笋如卓笔，县之山之巅。谁为不平者，与之书青天。
朝披梦泽云，笠钓青茫茫。暮跨紫鳞去，海气侵肌凉。
知见一何高，拭眼避天位。同观洗耳人，千古应无愧。
夜宿乌牙寺，举手扪星辰。不取高声语，恐惊天上人。
磨尽石岭墨，浔阳钓赤鱼。霭峯尖似笔，堪画不堪书。
从戎向边北，远行辞密亲。借问阴山侯，还知塞上人。
芣苡生前径，含桃落小园。春心自摇荡，百舌更多言。
秦楼出佳丽，正值朝日光。陌头能驻马，花处复添香。
留人不留人，不留人也去。此处不留人，自有留人处。
受降城必破，回落陇头移。蕃道北海北，谋生今始知。
泪滴珠难尽，容残玉易销。倘随明月去，莫道梦魂遥。
满槛妖饶甚，皆因暖律催。好凭莺说意，不假蝶为媒。
带露羞容敛，随风笑脸回。去年观始种，今日见齐开。
熠熠灯千炷，荧荧火一堆。浓香盖天与，碎叶是谁裁。
旋为除芳草，惟愁落绿苔。最宜含细雨，肯使扑轻埃。
易赋诗盈轴，难辞酒满杯。汲泉频灌溉，买土更封培。
销得邀宾赏，堪教选地栽。醉吟翻怅望，行绕重徘徊。
谩对鲜研色，惭无绮丽才，自怜垂白叟，扶病看花来。
烂熳海红花，花中信殊异。万朵压栏干，一堆红锦被。
颜色烧人眼，馨香扑人鼻。宜哉富豪家，长近歌钟地。
对花花不语，忆君君不至。尽日惜穠芳，情怀有如醉。
子晋栖霞境，高高出世埃。直疑天上去，归认下云来。
银汉星辰近，金庭洞府开。迟明欲回首，更上降真台。
孝义冠乡闾，门多长者车。岁收千顷稻，家貯一楼书。
待客开新酒，留僧煮嫩蔬。三公老且病，无暇访山居。
宝相为嘉号，移根自蜀都。远来还可重，他处更应无。
嫩叶细裁绿，芳英匀抹朱。风流别花客，知道此花殊。
悔别故山远，愁行归路迟。云峯杂满眼，不当隐沦时。
